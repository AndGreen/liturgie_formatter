Menaion Januarie 31 Die H. Wonderdoenende Onbaatsugtiges Kiros &
Johannes

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Toon 4

O dapperste stryders,
artse deur God voorsien,
Kiros en Johannes van groot roem,
daar julle die goddelose vermetelheid van die tiranne vernietig het,
verbrysel ook die afdwalinge van my verstand wat my tiranniseer,
genees die hartstogte van my siel,
en verlos my van die toekomende oordeel
deur die Verlosser te smeek.

Verlos my, o Heiliges,
van die vloed wat teen my opstoot,
die storm van verdrukkinge wat oor my kom
en die smarte van die liggaam,
en verlig alle kwellinge van die siel
wat my sigbaar en onsigbaar nader,
sodat ek die eerwaardige twee van julle
wat vir die Drie-eenheid gestry het
met geloof en liefde salig mag noem.

Daar julle allerskone tempels van God geword het,
o Kiros en Johannes,
het julle jul tempel as ‘n bron van genesinge bewys.
Terwyl ek my daarheen haas, o Heiliges,
bevry my van alle siektes,
en skenk vrede aan my ellendige siel
wat deur die kwaadwillghede van die vyand verwar word
en in diens van die bose staan.

Eer aan die Vader en aan die Seun en aan die Heilige Gees.

Toon 8

‘n Tweetal Martelare, Kiros en Johannes, die wonderdoeners,
het vandag oor ons gedaag
en hulle genees ons sielesmarte.
Die een het ‘n engelgelyke strewe omhels,
hom tot aan die einde in die lewe van afsondering onderskei
en hom deur sy martelaarsbloed aan Christus verbind.
Die ander een wat hom in die soldaterange onderskei het,
is ook by die hemelse leërs ingereken.

                                          1
Daarom verleen hulle genesing
aan dié wat met geloof hul gedagtenis vier,
en bid hulle vir ons siele.

Nou en altyd en tot in ewigheid. Amen.

Toon 8

Ek is die onvrugbare boom van die Woord van God
wat geensins die vrug van verlossing dra nie, o Alonskuldige,
en ek vrees dat ek uitgekap gaan word
en in die onblusbare vuur gegooi gaan word.
Daarom smeek ek u:
Behoed my hiervan, o Onbevlekte,
en maak my deur u bemiddeling vrugdraend vir u Seun.

Of die Kruistheotokion (op Woensdae en Vrydae)

“Ek kan dit nie verduur om U wat almal ontwaking gee,
te sien slaap aan die kruis nie,
sodat U aan almal wat van ouds deur die oortreding van die vrug
in ‘n dodelike slaap verval het,
‘n Goddelike, reddende ontwaking mag skenk,”
het die Maagd met geweeklag gesê.
Ons verheerlik haar.


By die Apostiga, stigiere uit die Oktoig.

Eer aan die Vader en aan die Seun en aan die Heilige Gees.

Toon 2

Kom, o samekomste van gelowiges,
laat ons Kiros en Johannes,
die landbouers van genade,
en oorvloedige skenkers van wat gevra word,
met gesange kroon.
Want op vele maniere is hulle as stralende artse aan almal bewys.
Daarom bid hulle ook vir ons siele.

Nou en altyd en tot in ewigheid. Amen.

Toon 2

U is die beskutting en hulp van ons Christene,
en ‘n sterke toevlug, o Moeder van ons God.
Maar hou soos altyd ook nou nie op
om tydens u waaksame gebed te bid
dat u dienaars gered mag word uit alle moeilikhede nie.

                                            2
Want ons almal, die Christene, het u ná God
as ‘n beskutting en toevlugsoord.

Of die Kruistheotokion (op Woensdae en Vrydae)

O reine Maagd,
toe u die ryp druiwetros waarmee u sonder verbouing swanger was aan die Boom
sien hang,
het u Hom met geweeklaag beween en uitgeroep:
“My kind, laat drup die mos
 waardeur al die dronkenskap van die hartstogte weggeneem mag word
 en toon u goedhartigheid, o Weldoener,
 deur my wat U gebaar het.”


Apolitikion -Toon 5

Daar U die wonders van u Heilige Martelare
aan ons as ‘n onaanvegbare vesting geskenk het, o Christus God,
verstrooi deur hul smekinge die planne van die heidene,
en versterk die geloof van die reggelowiges
daar U alleen goed en mensliewend is.

Die Veranderlike vir die Mettediens

Na die Derde Ode, die volgende Kathismata

Toon 4

Deur die lae genietinge te vertrap, o Stryders,
is julle duidelik deur genade verhef
tot die heilige hoogte van Martelaarskap,
o Kiros en Johannes, ligbakens van die wêreld.
Daarom smeek ons julle:
Red ons van die duisternis van sonde en siektes
deur by die God van almal te pleit.

Theotokion – Toon 4

Ná God het ek, ellendige, o Theotokos,
my toevlug tot u heilige beskutting geneem
en ek versoek en bid u: Ontferm u oor my, o Reine,
want my sondes het my hoof oorstyg
en ek vrees en sidder vir die straf, o Meesteres.
Doen ‘n smeekbede by u Seun, o eerwaardige,
dat ek daarvan verlos mag word.

Of die Kruistheotokion (op Woensdae en Vrydae)

Toe sy wat U in die laaste dae in die vlees gebaar het,

                                          3
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Na die Sesde Ode

Kontakion – Toon 3

Deur die Goddelike genade het julle, o Heiliges,
die gawe om wonders te doen, ontvang,
en doen julle sonder ophou wonders,
deur al ons hartstogte met onsigbare snykunde uit te sny,
o Godgesinde Kiros en Heilige Johannes;
want julle is Goddelike artse.

Ikos

Ná julle jul aan God opgedra het, o Heiliges,
het julle alle verskriklike ervarings ter wille van Hom verduur
en moedig gesterf, o edele Martelare.
En ná julle dood, laat julle Goddelike gawes opwel
vir almal wat hulle in verskillende siektetoestande bevind
en deur baie booshede beproef word,
van wie ek, ellendige, een en boonop die vernaamste is.
Want ek ly na liggaam en siel aan sware wonde
en met geloof roep ek tot julle uit:
Genees my, want julle is Goddelike artse.

Sinaksarion

Op die 31ste van vandeesmaand die Gedagtenis aan die Heilige, Wonderdoenende,
Onbaatsugtiges, Kiros en Johannes; en die Heilige Martelares Athanasia en haar
drie maagdelike dogters, Theodota, Theotktiste en Efdodoxia.


Verse:        Johannes wat saam met Kiros teen die swaard gestry het,
              doen ook saam met Kiros wonders ná die swaard.

              ‘n Voortreflike moeder en ‘n drietal dogters
              sterf deur die swaard uit liefde vir die Vader van almal.

              Op die 31ste het hulle Kiros en Johannes onthoof.

Op dieselfde dag die gedagtenis aan die Heilige Martelare, Victorinus,
Victor, Nikeforos, Claudius, Diodorus, Sarapinus en Papias van Korinthe.


                                            4
Op dieselfde dag die Gedagtenis aan die Heilige Martelares Trifena.

Die Heilige Regverdige Nuwemartelaar Elias Ardounis, wat in 1686 in Kalamata in
die Peloponnesos as martelaar getuig het en deur vuur vervolmaak is.

Deur hul heilige gebede, o God, ontferm U oor ons.

Eksapostilarion – Toon 2

Julle is as leidsmanne van die Onbaatsugtiges
en as Goddelike sterre van die wêreld geopenbaar,
o Goddraende Martelare,
daar julle kampvegters vir die waarheid is.
Want van God het julle medelye ontvang, o alomgeëerdes,
en op mistieke wyse doen julle snykunde
vir die lyding van siel en liggaam.
Daarom vier ons jul luisterryke gedagtenis, o Kiros en Johannes.

O wonderdoenende ligbakens, Kiros en Johannes,
genees ons siektes van siel en liggaam,
aangesien julle die genadegawe
van genesing van die Heer ontvang het.

Theotokion

Al ons sondaars het u as beskerming,
o albesonge Theotokos.
Stem u Seun versoenlik teenoor ons,
o Maagd wat deur God begenadig is.

Lofpsalms – Toon 4

Laat ons almal die twee martelare met gesange eer,
daar hulle oor die ligglans van die Drie-eenheid beskik:
die grondveste van die geloof,
die blomme wat die ware geur van die kennis van God adem,
Kiros en saam met hom die grote Johannes,
wat nou sonder ophou by die Mensliewende vir ons bid.

Herhaal:     Laat ons almal met gesange die twee martelare eer…

Julle is as artse van ongesteldes bewys, o saliges,
en as nimmertanende sterre van die Geloof.
Julle is verdedigers van die belydenis,
metgeselle van die Martelare,
wat waarlik die oorwinningskrone ontvang het.
O Glorieryke Kiros en wyse Johannes,
smeek die Verlosser nimmmerswygend
ten behoewe van ons, o allersaliges.


                                          5
Die skone maagde van Christus dans vandag in vreugde
saam met die twee Godgesinde, heilige Martelare.
En daar hulle deelgenote is aan hul heerlikheid en glans,
verheerlik hulle saam met hulle Hom wat hulle versterk het
en bid hulle dat dié wat met geloof hul immer-eerwaardige gedagtenis vier
van bederf en gevare verlos mag word.

Eer aan die Vader en aan die Seun en aan die Heilige Gees.

Toon 4

Laat ons, o gelowiges, met waardige lofsange
Kiros en Johannes verheerlik,
bloedverwante in die gees en broergesindes na die vlees.
En laat ons saam met hulle ook die edele Athansia loof,
en haar spruite, Theodota, Efdoxia en Theoktiste,
die oorwinnaars en skone maagde,
want hulle bid by Christus vir ons siele.

Nou en altyd en tot in ewigheid.

Theotokion – Toon 4

Ek, die ellendige, verberg nie my verskriklike dade nie,
want alles wat God haat, het ek myne gemaak,
deur my vlees, gees en verstand te besoedel
deur my gedagtes, onregverdige dade en skandelike woorde.
Met my tong veroordeel ek sondaars,
terwyl ek erger dinge doen.
O Moeder van God, skenk my die vermoë om al hierdie dinge reg te maak,
sodat ek weer mag herstel van my bose gewoonte
en die res van my lewe mag neerval en ween
oor die verskriklike dinge wat ek gedoen het.

Of die Kruistheotokion (op Woensdae en Vrydae)

Jammer nie oor My, u Seun en God, o Moeder,
wanneer U My aan die Kruis sien hang nie,
Ek wat die aarde vryelik bo die waters gehang
en die hele skepping geformeer het.
Want Ek sal opstaan en verheerlik word
en die paleise van die Doderyk deur my mag verbrysel
en Ek sal sy mag uitwis
en sy gevangenes verlos van sy boosheid,
omdat Ek goedhartig is,
en Ek sal hulle die ewige Koninkryk skenk.

En die res van die Mettediens, en, soos gebruiklik, die Wegsending.



                                         6
7
