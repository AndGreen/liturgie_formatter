                                       1


Menaion Januarie 18

Die Veranderlike vir die Versperdiens

Ons doen die eerste stasis van “Geseënd is die man…” (ps. 118).
By “Heer, ek het U aangeroep…” sing ons 6 stigiere.

Vir die Heilige Athanasius – Toon 4

Jy het vervolginge verdra en gevare verduur,
o Heilige Athanasius wat deur God se inspirasie spreek,
totdat jy die goddelose dwaling van Arius verban het.
En jy het jou kudde van sy goddeloosheid bewaar,
deur op reggelowige wyse te leer
dat die Seun en die Gees een in wese met die Vader is,
o allersaligste bedienaar van die Heilige Dinge.

O standvastige Athanasius,
met die weerligstrale van jou verkondiging
het jy hulle wat in duisternis verkeer het, verlig
en alle dwaling verdryf.
As ‘n ware Herder en onwankelbare grondvesting van Christus se Kerk
het jy jou ter wille van die Geloof
aan gevare blootgestel, o algepresene.
Daarom verheug ons ons om saam te kom
en jou met liedere te vereer.

Jy het jou met volharding
in alle deug ingeoefen, o God-geïnspireerde,
en deur die Gees met heilige salwing gesalf,
duidelik as die mees toegewyde bedienaar van die Heilige Dinge,
en as ware Herder en beskermer van die Geloof, opgetree.
Daarom eer die hele Kerk jou gedagtenis
deur dit plegtig te vier en die Verlosser te verheerlik.

Vir die Heilige Kyrillos – Toon 4

Deur jou vurige leringe, o alwyse,
word al die dorre hout van die ketterye verbrand.
In die dieptes van jou denke versink die leërmag
van ongehoorsame ongelowiges.
Maar die Kerk van die gelowiges, o salige Kyrillos.
word daagliks getooi
in die leerstellinge wat van jou wysheid getuig
en dit eer jou met ‘n luide stem.

Deur die welsprekendheid van jou woorde
word die hele Kerk versier, o allertoegewyde Kyrillos,
en vroom getooi met skone sierade,
en op plegtige wyse
eer sy jou heilige en beroemde gedagtenis,
                                       2


o glorieryke roem van die Ortodokse Vaders,
leier van die Sinode en kampvegter van die Alheilige Maagd.

Jy het die geestelike wolwe van die Kerk van Christus af verdryf
met die staf van jou leerstellinge, o Kyrillos,
dit rondom heen versterk met die muurvestings van jou woorde,
en dit ongedeerd en ongeskonde na Christus gebring.
Bid tot Hom dat hulle wat jou immereerwaardige gedagtenis met geloof vier
van bederf en gevare verlos mag word.

Eer aan die Vader en aan die Seun en aan die Heilige Gees.

Toon 6

Deur Kyrillos, Patriarg van Konstantinopel.

Laat ons byeenkom, o liefhebbers van feeste,
en met geestelike lofredes die aanvoerders van die Hiërarge prys,
die hoogste ranke onder die Patriarge,
die helder sterre van die wêreld,
die bekendmakers van die bedoelinge van Christus.
Verheug jou, o wyse Athanasius, na onsterflikheid vernoem,
wat met die slinger van jou leerstellinge vol Goddelike wysheid
die praatsieke Arius soos ‘n wolf uit die kudde geslinger het.
Verheug jou, o allersalige Kyrillos,
wat die geklets van Nestorius neergewerp het.
helderste ster, kampvegter van die Immermaagd,
wat met luide stem haar kragtig as Theotokos verkondig het
te midde van die heilige byeenkoms in Efese.
Verheug julle, fonteine van teologie,
altydstromende riviere van die wysheid van God,
en bronne van die kennis van God.
Maar, o driemaal-geseënde Vaders,
hou nie op om tot Christus te bid nie
vir ons wat met geloof en liefde
jul algewyde en heilige fees vier.

Nou en altyd en tot in ewigheid. Amen.

Theotokion (uit die Oktoig)

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
                                       3


maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Die Intog, O Blye Lig, die prokimenon van die dag, en die volgende Lesinge.

Die Lesing uit die Boek Deuteronomium (1:8-11, 15-17)

En Moses het vir die seuns van Israel gesê: “Kyk, Ek het die land aan julle
oorgegee; gaan in en neem die land in besit wat ek aan julle vaders Abraham,
Isak en Jakob met 'n eed beloof het om dit aan hulle te gee en aan hulle
nageslag ná hulle. En ek het met julle in dié tyd gespreek en gesê: ‘Ek sal
julle alleen nie kan dra nie. Die Here julle God het julle vermenigvuldig; en
kyk, julle is vandag soos die sterre van die hemel in menigte. Mag die Here,
die God van julle vaders, by julle byvoeg duisend maal soveel as wat julle is,
en julle seën soos Hy vir julle gesê het!’ Toe het ek uit julle wyse en kundige
en ervare manne geneem en hulle aangestel om oor julle te heers, owerstes
oor duisend en owerstes oor honderd en owerstes oor tien en leermeesters
vir julle regters.
En ek het in dié tyd aan julle regters bevel gegee en gesê: ‘Neem julle broers
in verhoor en oordeel regverdig tussen 'n man en sy broer en die vreemdeling
wat by hom is. Julle mag in die gereg nie partydig wees nie; julle moet klein
sowel as groot aanhoor; julle mag niemand ontsien nie, want die gereg is die
saak van God.’”

Die Lesing uit die Boek Deuteronomium (10:14-21)

Moses het vir die seuns van Israel gesê: “Kyk, aan die Here jou God behoort
die hemel, ook die hoogste hemel, die aarde en alles wat daarin is. Maar die
Here het jou vaders gekies om hulle lief te hê, en Hy het julle, hulle nageslag
ná hulle, uit al die volke uitverkies, soos dit vandag is. Besny dan die voorhuid
van julle hart en verhard julle nek nie verder nie. Want die Here julle God is
die God van die gode en die Here van die here; die grote, magtige en
indrukwekkende God wat die persoon nie aansien en geen geskenk aanneem
nie; wat reg verskaf aan die vreemdeling en die wees en die weduwee, en die
vreemdeling liefhet, sodat Hy hom brood en klere gee. Die Here jou God sal jy
vrees, Hom alleen sal jy dien en Hom sal jy aanhang en by sy Naam sweer.
Hy is jou roem, en Hy is jou God wat hierdie groot en heerlike dinge wat jou
oë gesien het, aan jou gedoen het.”

Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal
hulle aanraak nie. In die oë van die dwase het dit gelyk of hulle gesterwe het,
en hulle vertrek is as ‘n nederlaag beskou, en hul weggaan van ons as hul
vernietiging, maar hulle verkeer in vrede. Want al is hulle volgens die
waarneming van mense gestraf, is hul verwagting vol onsterflikheid. En
hoewel hulle in ‘n geringe mate getugtig is, sal hulle groot weldade ervaar,
omdat God hulle beproef het en bevind het dat hulle Hom waardig is. Soos
goud in die smeltkroes het Hy hulle getoets, en soos heeloffers het Hy hulle
                                       4


aanvaar. En in die tyd van hul besoeking sal hulle vlam vat en soos vonke
deur ‘n stoppelland trek. Hulle sal nasies oordeel en oor volke heers en die
Here sal vir ewig oor hulle regeer. Hulle wat hul vertroue in Hom gestel het,
sal waarheid verstaan, en die gelowiges sal in liefde by Hom bly, want genade
en barmhartigheid is onder sy heiliges, en besoeking onder sy uitverkorenes.

Litie

Toon 1

Die wysheid van God het verdrukkinge in die wêreld
en die worstelinge met vyande as ‘n kosbare smeltkroes voorberei,
waarin dit die kosbare goud, Athanasius, die alwyse Hiërarg,
die helderste ster van Alexandrië, op waardige wyse beproef het.
En toe dit hom waardig bevind het,
het dit hom as ‘n ring vir sy heilige regterhand gemaak.
Daarom het hy met sy salige siel as sy bruid getrou,
in wie hy hom tot in ewigheid verheug.

Die wysheid van God het sy skatte in Kyrillos verberg.
Laat ons daarom nie meer in die aarde grawe
en ons besorg maak oor skatte wat vergaan nie
en ons beywer om daardeur ryk te word nie.
Want ons sal dit net as ‘n tydelike genieting hê.
Maar laat ons die skatte van Goddelike wysheid
van die driemaal-salige Kyrillos ewig geniet
en dit in ons siele bewaar.

Die wysheid van God het in die begin die mens gevorm,
en hom uit ‘n siel en liggaam saamgestel,
waarin alle dinge wonderbaar was.
Maar toe Hy die mens opnuut vorm,
het Hy die hom met God verbind
waarvan die allerheilige Leermeesters van Christus ons God
ons die onuitspreeklike en onverklaarbare eenheid oorgelewer het,
toe hulle die een Persoon in die Seun uit die samestelling bely het,
en twee wille in dieselfde een Persoon.
O die vreemde lering!
O die vreemde gesig!
O die vreemde vreugde van ons siele!

Toon 3 – deur Germanus die Patriarg

Die groot krygstrompet van die Kerk,
die veelstrydende Athanasius,
roep vandag die Kerk vir ‘n gasmaal byeen.
Laat ons as gelowiges almal by die fees
die goeie herder tegemoetgaan,
en met gesange sy gewyde arbeid vier.
                                      5


Laat ons Athanasius, die groot roem van priesters,
die onoorwinlike aanvoerder,
op ‘n wyse prys wat by ‘n heilige persoon pas.
Want hy het deur die krag van die Heilige Gees
die slagordes van kettery afgeransel
en segetekens van Ortodoksie oor die hele wêreld opgerig,
deur reggelowig die getal van die misterie van die Drie-eenheid te bepaal,
deur die kenmerke van die Persone,
wat Hy weer in ‘n eenheid verbind
vanweë die wesensidentiteit.
En waar Hy God loof soos die Gerubim, bid hy vir ons siele.

Eer aan die Vader en aan die Seun en aan die Heilige Gees.

Toon 6

Kom, laat ons die aardgeborenes ons almal saam verheug
by die gedagtenis aan ons allerwyse Leermeesters, Athanasius en Kyrillos.
Want hulle het as stryders wat God waardig is
en baie getroue voorvegters van die waarheid
met ‘n vrome gees die sigbare en onsigbare vyande weerstaan.
Daarom het die Koning van die heelal
hulle in die hemele met kranse van onsterflikheid gekroon.
En nou dans hulle van vreugde saam met die Engele,
en besing hulle sonder ophou met driemaal-heilige gesange
Hom wat in ‘n Drie-eenheid een in wese is.

Toon 6

Nou en altyd en tot in ewigheid. Amen.

Theotokion

O Theotokos, u is die ware wingerdstok
wat met die vrug van die lewe gebloei het.
Ons smeek u: bid, o Meesteres,
saam met die Leermeesters en al die Heiliges
dat ons siele ontferming mag ontvang.

Apostiga

Toon 5

Verheug julle, Paar van Hiërarge,
die groot voorvestings van die Kerk,
die suile van reggelowigheid,
die steunpliaar van die gelowiges,
die ondergang van die ketters,
wat die volk van Christus met Goddelike leringe versorg het
en hulle met die verskillende deugde opgevoed het,
                                        6


die deurdringende verkondigers van genade,
wat wette vir die volheid (kerk) van Christus uiteengesit het,
die gidse na bo, die ingange van die Paradys.
Bid tot Christus om sy groot barmhartigheid
op ons siele te laat neerdaal.

Vers: My mond sal wysheid spreek en die oordenking van my hart begrip.

Verheug julle, Paar van Hiërarge,
Engele op aarde wat die hemel bereis,
die verlossing van die wêreld, die vreugde van die mensdom,
die Leermeesters van die wêreld,
die voorvegters van die Woord,
die kundige geneeshere van die kwale van ligaam en siel,
die immervloeiende riviere van die Gees
wat die ganse aangesig van die aarde met jul woorde natlei,
die teoloë, die grondveste,
die deur God geïnspireerde redenaars.
Bid tot Christus om sy groot barmhartigheid
op ons siele te laat neerdaal.

Vers: U priesters sal met geregtigheid beklee word, Here, en u heiliges sal
      bly wees.

Verheug julle, heilige Paar,
Son van die aardse uitspansel,
strale en fakkeldraers van die Drie-sonnige glans,
die herwinning van sig vir die verduisterdes,
die geurige, mooiste blomme van die Paradys,
die waarlik grote en wyse Athanasius en Heilige Kyrillos.
die skryftafels van die Gees, die tafels deur God gegrafeer,
die borste wat die melk van heil laat opwel,
die sieraad van wysheid.
Smeek Christus dat ons siele sy groot barmhartigheid gegee mag word.

Eer aan die Vader en aan die Seun en aan die Heilige Gees.

Toon 8

Laat ons met lofsange, o gelowiges,
Athanasius en Kyrillos eer,
die hoogste ranke onder die Hiërarge,
die helder sterre van die wêreld
en laat ons eendragtig tot Christus uitroep:
“O goedhartige Here,
skenk u volk deur die smekinge van die Leermeesters
vergifnis van sonde en u groot barmhartigheid.”

Nou en altyd en tot in ewigheid. Amen.
                                       7


Theotokion – Toon 8 (uit die Oktoig)

Ongehude Maagd,
wat God op onsegbare wyse in u vlees ontvang het,
Moeder van God die Allerhoogste,
neem die hulpgeroep van u dienaars aan, o al-onskuldige,
wat almal die reiniging van foute skenk.
Neem nou ons bedes aan
en smeek dat ons almal verlos word.

Apolitikion - Toon 3

Stalend met dade wat van Reggelowigheid getuig
het julle alle ketterye gedoof
en oorwinnende draers van segetekens geword.
Julle het alle dinge met vroomheid verryk
en die Kerk op grootse wyse getooi
en was waardig om Christus God te ontvang;
deur jul gebede skenk Hy sy groot barmhartigheid aan almal.

Die Veranderlike vir die Mettediens

Ná die Ses Psalms en Vredeslitanie ens., die Apolitikia soos tydens die
Vesperdiens.

Na die Eerste Psalmlesing, die volgende Kathisma:

Toon 5

Terwyl ons deur hom geleer is, o gelowiges,
laat ons Athanasius eer soos ons moet,
die weiveld van die woorde van die Godgeïnspireerde Skrifte
wat ons na die regte geloof lei,
en wat verskillende beproewinge verduur het.
Want hy bid tot die Heer
om Hom oor ons siele te ontferm.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 5 (uit die Oktoig)

Verheug u, ontoeganklike Poort van die Here,
Verheug u, muur en vesting van hulle wat na u vlug.
Verheug u, kalm hawe, wat geen huwelik geken het nie.
Na die vlees het u gebaar
u Skepper en God.
Bid sonder ophou vir almal
wat Hom wat uit u gebore is besing en aanbid.

Na die Tweede Psalmlesing, die volgende Kathisma:
                                       8



Toon 3

Jy is as ‘n steunpilaar van God vir die Kerk bewys, o Vader Kyrillos.
Jy het die Twaalf anathemas oor die Woord neergelê,
die slegte gesindheid van Nestorius bestraf,
en gesaghebbend die Theotokos verduidelik.
O leier onder redenaars, smeek Christus ons God
om ons siele sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion – Toon 3

As ‘n algoue troon van die Koning,
‘n Paradys met blomme getooi,
is u aangetoon, o alonbevlekte Theotokos.
Want daar u God in u skoot gedra het,
maak u ons geurig met die genadegawes van God.
Daarom verkondig ons almal u altyd
as die ware Moeder van God
en verheerlik ons u.

Na die Polyeleos, die Kathisma van die Heiliges

Toon 1

Laat ons almal met gesange Athanasius en Kyrillos prys,
die heilige dienaars van die eerwaardige Drie-eenheid
en voorvegters van die geloof,
omdat hulle soos gepas
die uitsinnige skare van weerbarstige Ketters
in die dieptes van hul reggelowige denke laat verdrink het.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion – Toon 1 (uit die Oktoig)

Maria, heilige vat van die Meester,
Laat ons opstaan wat in die afgrond van afgryslike wanhoop,
oortredinge en beproewinge verval het,
want u is die verlossing,
die hulp en magtige beskermer van sondaars,
en u red u dienaars.

Die Eerste Antifoon van die Bedevaartsliedere oftewel Anavathmi in Toon 4

Van my jeug af voer baie hartstogte die stryd teen my;
                                       9


maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon Toon 4

U priesters sal met geregtigheid beklee word, Here, en u heiliges sal bly
wees.

Vers: . My mond sal wysheid spreek en die oordenking van my hart begrip.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U
              stuur ons die lof omhoog, tot die Vader en die Seun en die
              Heilige Gees, nou en altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige
              Evangelie. Vrede vir almal.

Volk          En vir u gees.

Priester      Die Lesing uit die heilige Evangelie volgens Johannes (10:1-9)

Volk          Eer aan U, o Heer, eer aan U.

Priester      Laat ons aandag gee.
                                      10


Die Here het vir die Jode wat na Hom gekom het, gesê: Voorwaar, voorwaar
Ek sê vir julle, wie nie by die deur in die skaapstal ingaan nie, maar van 'n
ander kant af inklim, hy is 'n dief en 'n rower. Maar hy wat by die deur ingaan,
is 'n herder van die skape. Vir hom maak die deurwagter oop, en die skape
luister na sy stem; en hy roep sy eie skape by hulle naam en lei hulle uit. En
wanneer hy sy eie skape uitgebring het, loop hy voor hulle uit; en die skape
volg hom, omdat hulle sy stem ken. Hulle sal 'n vreemde nooit volg nie, maar
van hom wegvlug, omdat hulle die stem van die vreemdes nie ken nie. Hierdie
gelykenis het Jesus aan hulle vertel; maar hulle het nie verstaan wat dit was
wat Hy tot hulle gespreek het nie. Jesus het toe weer vir hulle gesê:
Voorwaar, voorwaar Ek sê vir julle, Ek is die deur van die skape. Almal wat
voor My gekom het, is diewe en rowers; maar die skape het nie na hulle
geluister nie. Ek is die deur; as iemand deur My ingaan, sal hy gered word, en
hy sal ingaan en uitgaan en weiding vind.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.            Ek sal wetteloses u weë leer, en die goddeloses sal hulle tot
U wend.       Red my van bloedskuld, o God, God van my heil; my tong sal
jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.
                                       11


Toon 2

Eer aan die Vader en aan die Seun en aan die Heilige Gees.

Deur die gebede van die Leermeesters, o Barmhartige, wis my baie
oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge
uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6

Genade is op jul lippe uitgegiet, o Heilige Vaders,
en julle het Herders van Christus se kerk geword,
wat die redelike skape leer
om in die eenwesenlike Drie-eenheid in een Godheid te glo.

Die Kanon van die Theotokos met die Irmosse (6 troparia) en dié van die
Heiliges (8 troparia) (moet nog vertaal word), met die refrein O Hiërarg van
Christus, bid vir ons.

Na die Derde Ode,

Kontakion van die Heilige Athanasius – Toon 2

Ná jy die leerstellinge van die Ortodoksie geplant het,
het jy die dorings van kettery afgesny
en die saad van die geloof vermeerder
deur die reën van die Gees, o Heilige.
Daarom besing ons jou, Athanasius.

Kathisma - Toon 4

O helder sterre van Christus se Kerk,
Vaders vol van die wysheid van God,
julle het die wêreld met jul leringe verlig.
Julle het die ketterye van al die valse leraars weggesmelt
en die vlammende warboele van die Godslasteraars geblus.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion – Toon 4

O Albesonge Maagd, Moeder van Christus God,
                                      12


Maria Bruid van God, wat geen ervaring van die huwelik het nie,
Hulp van die gelowiges,
red van alle gevaar en allerande nood, o Meesteres Theotokos,
hulle wat met geloof en liefde hul toevlug tot u neem,
o enige Bruid van God.

Kontakion – Toon 4

Grootste Hiërarge van die ware geloof
en edele voorvegters van Christus se Kerk,
bewaar almal wat sing:
“O Barmhartige, red hulle wat U met geloof vereer.”

Ikos

Deur u hand wat nie vasgevat kan word nie
en deur u onuitspreeklike krag
het U nou u Kerk die hemel gemaak, o Barmhartige,
toe U die twee waarlik stralende sterre geopenbaar het,
baie groot en verkwikkend, wat die wêreld verlig,
die Heilige Kyrillos en saam met hom die alwyse Athanasius.
Daarom, deur hul smekinge, o Heiland,
neem die nag weg, hef die ganse duisternis van die vyand op,
en verlig die menigtes van gelowiges met u vreeswekkende lig,
om U toe te roep en te uit te skreeu:
 “O Barmhartige, red hulle wat U met geloof vereer.”

Sinkasarion

Op die 18de van vandeesmaand, die Gedagtenis aan ons Vaders onder die
Heiliges, Athanasius en Kyrillos, Patriarge van Alexandrië,

Verse:        Ek sê dat Athanasius lewe al het hy ook gesterwe,
              Want die regverdiges lewe, al het hulle ook gesterwe.

              Vandag vier die skepping die gedagtenis aan Kyrillos se vlug
              maar nie sy immergedenkwaardige sterfte nie.

              Op die agtiende het hulle die liggaam van Athanasius begrawe.

Op dieselfde dag die gedagtenis aan die Heilige Martelares Theodula.

Op dieselfde dag word die Heilige Martelares Kséni deur vuur vervolmaak.

Deur hul heilige gebede, o God, ontferm U oor ons.

Eksapostilarion – Toon 2

Julle is as alwyse ingewydenes en verdedigers
van die bo-Goddelike Drie-eenheid bewys,
                                       13


salige Athanasius en Kryrillos wat God openbaar,
toe julle Arius en saam met hom Sebellius tot ‘n val gebring het,
en verder ook Nestorius, die goddelose,
en saam met hulle al die ander dwalings van goddelose ketters,
o Hiërarge van die Heer.

Theotokion – Toon 2

Laat ons, die Godgesindes, die alheilige berg van God prys,
die lampstaander en kruik, die ark en tafel,
die staf en wierookvat, die heilige troon en poort,
die tempel en bruidsaal, die reine Maagd,
uit wie God sonder verandering vlees geword het,
en wat Hy aangeneem het bo-natuurlik vergoddelik het
deur ‘n onuitspreeklike eenheid.

Lofsange – Toon 1

Kom, o liefhebbers van feeste,
laat ons almal die gedagtenis van die glorieryke Leermeesters eer.
Want deur die Goddelike Gees
het hulle die trots van onbedwingbare ketterye tot ‘n val gebring,
en met hul leringe deur God geïnspireer,
het hulle die Kerk van Christus versterk.

Rondomskynend met die strale van Ortodoksie
het die geestelike sterre met hul woorde lig gebring.
Want die een het Arius se Godhatende geswets stilgemaak
en die ander het op sy beurt Nestorius
en die waansinnige Sabellius neergewerp.

Laat ons met gesange ons heilige Paar Leermeesters prys,
die Here se yweraars,
Heilige Kyrillos, die vuurvlam,
en standvastige Athanasius.
Waar hulle saam in die hemele is,
bid hulle altyd tot God vir ons.

Deur die smekinge van u heilige Hiërarge, o Christus,
besoek uit die hoogte u uitverkore kudde,
wat te midde van aaklige wolwe wei
en werp hul oormoed neer.
Want kyk, selfs nou nog
het die struikelblokke van die ketterye nie opgehou nie.

Eer aan die Vader en aan die Seun en aan die Heilige Gees.

Toon 5

Kom, o skare liefhebbers van feeste,
                                        14


Kom, o vergadering van gelowiges,
Kom, o kore van reggelowiges,
laat ons met lofgesange ons immereerwaardige Paar Leermeesters kroon.
Want ná hulle moedig deur die onoorwinlike krag van die Almagtige
die ganse duisternis van allerbose kettery
en al die misleiding van die vyand tot ‘n val gebring het,
het hulle die wêreld met die strale van Godskennis verlig.
En nou bid hulle vir ons
wat met geloof hul gedagtenis vier.

Nou en altyd en tot in ewigheid. Amen

Theotokion - Toon 5

Ons, die gelowiges, noem u salig, o Maagd Theotokos,
en ons verheerlik u tereg as onwankelbare stad,
onverwoesbare muur, onvernietigbare beskerming
en toevlug van ons siele.

Die Groot Doksologie en wat daarop volg.

Die Veranderlike vir die Goddelike Liturgie

Die Typika word gesing.
Prokimenon - Toon 4 (Die Lied van die Drie Heilige Jongelinge) (Daniël 3)

Lofwaardig is U, Here, die God van ons vaders, en geprys en verheerlik sy u
naam tot in ewigheid.

Vers: Want U is regverdig in alles wat U vir ons gedoen het, en wat U oor die
Heilige Stad van ons Vaders, Jerusalem gebring het.

Die Lesing uit die Brief van Paulus aan die Hebreërs (13:7-17)
Broeders, gedenk julle voorgangers wat die woord van God aan julle
verkondig het…

Halleluja x3 – Toon 4

O God, met ons ore het ons gehoor; ons vaders het ons vertel.

Die regverdiges het geroep en die Here het hulle gehoor, en hulle uit al hulle
verdrukkinge gered.

Die Lesing uit die Evangelie volgens Matthéüs (5:14-19)

Die Here het vir sy Dissipels gesê: “Julle is die lig van die wêreld...”

Kommunielied
                                     15


Die regverdige sal in ewige gedagtenis wees. Hy sal nie slegte tyding vrees
nie. Halleluja.
