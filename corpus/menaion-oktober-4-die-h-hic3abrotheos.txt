Menaion Oktober 4 Die H. Hiërotheos Biskop van Athene.

Die Veranderlike vir die Vesperdiens

Toon 1

Die allerglansende, allerheilige verlange na Christus
het jou siel bestraal,
jou verstand op vrome wyse met ‘n allersoete lig verlig
en alle sintuiglike sinsgenot soos vuur verbrand
en jou ‘n aleerwaardige vat van hemelse verligting gemaak.

Die verhewenheid van jou woorde, o Hiërotheos,
en die geheel harmoniese, allernoukeurige werkswyse en metode
van jou wyse bewysredes
word as vrug van ‘n verstandige ingesteldheid erken.
Dit verlig hulle wat hul daarheen wend
en maak hulle wat dit lees, wys.

Die duidelikste van jou leerstellinge, o Heilige,
oor die Goddelike aanskoue,
asook die buitengewone aard van jou dogmas
het Dionysios, wat ryk aan die Goddelike is,
aan die gelowiges verkondig.
Smeek saam met hom dat vrede en groot barmhartigheid
aan ons siele geskenk mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 1

O albesonge Maagd,
Moses het met sy profetiese oë
die misterie wat in jou voltrek is, gesien:
die braambos wat brand, maar nie uitbrand nie,
Want die vuur van die Godheid, o Reine,
het nie jou skoot verbrand nie.
Daarom vra ons u, as Moeder van ons God,
om u dienaars vrede te skenk.

of die Kruistheotokion (op Woensdae en Vrydae)

Toe die Maagd u onregverdige doding sien,
het sy met weeklag uitgeroep:
“My allerdierbare Kind, hoe sterf U so onregverdig,
hoe hang U aan die kruishout,
U wat die hele aarde bo die waters hang?
Ek smeek U, laat nie u Moeder en diensmaagd alleen nie,
o Weldoener wat ryk aan barmhartigheid is.
Die Veranderlike van die Mettediens

Na die Derde Ode en Klein Litanie, die volgende Kathismata

Toon 3

Jy het die hele wêreld met jou leringe soos met water besproei
deur dogmas van reggelowigheid te laat opwel.
Want Christus, die bron van lewe, het op jou gerus, o Hiërotheos.
Heilige vader, smeek hom dringend
om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion

Hy is nie van sy Goddelike natuur geskei,
toe Hy in u skoot vlees geword het nie,
maar toe hy mens geword het, het Hy God gebly,
Hy, die enige Heer,
wat u, sy moeder en Maagd,
ná die geboorte, soos voor die geboorte,
al-onskuldig bewaar het.
Smeek hom dringend
om ons sy groot barmhartigheid te skenk.

of die Kruistheotokion (op Woensdae en Vrydae)

Die smettelose Lam,
die Maagdelike Moeder van die Woord,
het, toe sy Hom wat sonder barensnood uit haar ontspruit het,
aan die Kruis sien hang,
moederlik geweekla en uitgeroep:
“Wee my! My Kind, hoe ly U
wat die mens van die oneer van die hartstogte wil bevry?”

Kontakion – Toon 8

Ons loof jou, die Hiërarg van Athene,
aangesien ons deur jou in vreemde en onuitspreeklike dinge ingewy is.
Want jy is as ‘n gesangskrywer wat deur God geïnspireer is, bewys.
Maar bid, alsalige Hiërotheos,
dat ons van allerhande ongelukke bevry mag word,
sodat ons mag uitroep:
“Verheug jou, Vader wat oor Goddelike wysheid beskik.”

Sinaksarion
Op die 4de van vandeesmaand die Gedagtenis aan ons vader onder die Heiliges,
Hiërotheos, Biskop van Athene.

Op dieselfde dag die Gedagtenis aan die Heilige Priestermartelaar Petrus van
Capitolië.

Op dieselfde dag die Gedagtenis aan die Martelares Domnina en haar dogters,
Werini en Prosdoki.

Op dieselfde dag die Gedagteis aan die Heilige Martelaar Avdaktos en sy dogter
Kallistheni.

Op dieselfde dag die Gedagtenis aan ons Heilige Vader Ammoen die Egiptenaar.

Op dieselfde dag die Gedagtenis aan die Heilige Martelare Faustus, Gaius,
Eusebius en Chairemon, die diakens.

Deur die gebede van u heiliges, God, ontferm U oor ons. Amen.

Eksapostilarion – Toon 3

Toe die Moeder van die Woord gesien is
waar sy oorgaan na die rus wat daar bo is,
was jy, Hiërotheos, saam met die ander Apostels byderhand
om haar met liedere na die graf te begelei.
