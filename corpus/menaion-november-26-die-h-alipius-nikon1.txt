                                         1


Menaion November 26 Die H. Alipius die Suilbewoner & die H. Nikon, wat
“Bekeer julle” gepredik het.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Stigiere vir die H. Alipius – Toon 1

Alsalige Alipius,
jy het jou lewe van kleins af aan Christus ons God gewy.
Deur Hom versterk het jy die hartstogte van die vlees
aan die rede onderwerp,
die slegtere aan die betere.
Smeek Hom daarom dat ons siele vrede
en groot barmhartigheid geskenk mag word.

O Godgesinde Alipius,
jy is as ‘n baie groot ster gesien
wat die ondermaanse verlig met die strale van jou wonders
en dade deur God geïnspireer.
Daarom het die nimmertanende son jou ná jou dood ontvang.
Smeek Hom daarom dat ons siele vrede
en groot barmhartigheid geskenk mag word.

O wyse Alipius,
jy het ‘n suil van Monnike geword,
toe jy deur hitte en koue en baie askese geknel,
bo-op ‘n suil gestaan het.
Daarom het jy die Goddelike genadegawes van die Gees ontvang
om siektes te genees en die ergste hartstogte te verdryf.

Stigiere vir die H. Nikon – Toon 6


Jou arbeid en manier van arbei het jou liggaam verhef,
en so ook die glans wat met dié werkwyse saamhang
en wat deur die Goddelike Gees voortgestraal het,
om dit bo alle begrip met sy krag te verlig.
Want jou kis is op wonderbare wyse verheerlik,
toe dit strome vir die gelowiges laat opwel het.
O vreemde gesig,
dat die graf die mag daarvan nie teegehou
en die klip dit nie vasgehou het nie.
Maar soos jy voor jou dood bekering teenoor ons gepredik het,
trek jy ons ook ná jou dood tot kennis van die waarheid.

Kom, o volk, laat ons in die huis van die Here aanbid,
waar die alheilige tentwoning van die Alsalige as skat bewaar word.
                                           2


Laat ons met heuglike gesange en helder lampe uitroep en smeek:
“O Heilige, wees gou om jou oor hulle wat in nood verkeer, te ontferm,
ontruk hulle aan die golf en storm van verdrukkinge,
sodat ons jou behaaglike en aleerwaardige kis mag verheerlik
en jou ikoon wat mirre laat opwel, mag vereer.

Ons bewonderenswaardige Salige Vader Nikon,
die stad van die Lakoniërs het in jou ‘n onvervreembare rykdom,
wat met helder strale skyn.
Skenk haar nou vrede en vul haar met segetekens,
onderwerp die hoogmoed en slagordes van die vyand
deur die pyle van jou gebede,
en vul die harte van hulle wat jou getrou besing
met deernisvolle mededeelsaamheid,
waar jy met vrymoedigheid vir ons siele bid.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 6

Met suiwere denke, o eerwaardige, alreine Maagd,
het Jesaja voorspel dat u geboorte sou skenk aan die Skepper van die hele
skepping.
Want vir ewig het u alleen al-onskuldig geblyk te wees.
Daarom smeek ek u, reinig my besoedelde hart,
en maak my ‘n deelgenoot aan die goddelike straling van u Seun, o Jonkvrou,
en aan ‘n plek aan sy regterhand wanneer, soos geskryf staan,
Hy gaan sit om die hele wêreld te oordeel.

Of die Kruistheotokion (op Dinsdag- en Donderdagaande) – Toon 6

“Die regters van Israel het U veroordeel
tot ‘n oordeel wat die dood meebring, my Seun,
toe hulle U, o Heiland, wat die lewendes en die dooies oordeel,
as iemand wat geoordeel moet word
voor ‘n regbank laat staan het;
en hulle het U aan Pilatus oorgelewer
en U voor die regspraak veroordeel.
O die wetteloses!
En by die aanskoue daarvan word ek verwond
en saam met U veroordeel, o Heer.
Daarom is ek van oordeel dat dit beter is om te sterf as om te lewe”,
het die Theotokos met kreune uitgeroep,
o enige wat ryk aan barmhartigheid is.

Apolitikion van die Heilige Alipius – Toon 1

Jy het ‘n suil van lankmoedigheid geword, o Heilige,
                                             3


toe jy die Voorvaders nagevolg het:
Job in sy lyding,
Josef in sy versoekinge
en die lewenswyse van die Liggaamloses
terwyl jy in die liggaam was.
O ons Heilige Vader Alipius,
bid tot Christus ons God dat ons siele gered mag word.

Apolitikion van die Heilige Nikon – Toon 3

Lakedaimon verheug hom
omdat hy die heilige kis besit wat jou relieke bevat,
wat fonteine van genesing laat opwel
en almal wat hul met geloof tot jou haas
van verdrukkinge verlos, o Heilige Vader Nikon.
Smeek Christus ons God
om ons sy groot barmhartigheid te skenk.

Die Veranderlike vir die Mettediens

Kathisma van die Heilige Alipius (ná die Derde Ode wat nog vertaal moet word)

Toon 8

Jy het soos ‘n tweede Simeon aan ons verskyn, o wyse.
Want jy het jou liggaam vanaf die aarde tot op ‘n suil verhef,
o Godgesinde Vader Alipius,
die slagordes van die demone bitter klagend op die vlug laat slaan,
en hulle na onbegane plekke verdryf.
Daarom is jy as heilige sieraad,
die roem van Vaders en steun van Monnike bewys.
Daarom roep ons met geloof tot jou:
“Bid tot Christus ons God
dat Hy vergewing van sondes sal skenk
aan hulle wat jou heilige gedagtenis met liefde vier.”

Eer aan die Vader en aan die Seun en aan die Heilige Gees.

Vir die Heilige Nikon – Toon 1

Jy het die eerwaardige ywer van die Doper nagevolg,
aan die wêreld die Skepper se vreeswekkende Wederkoms verkondig,
en tot almal uitgeroep, ons Heilige Vader:
“Lewer nou uit ‘n volmaakte hart
vir die Here vrugte wat bekering waardig is.”

Theotokion – Toon 1

O reine Al-onskuldige, rig my ellendige siel
en betoon medelye daaraan
                                           4


waar dit vanweë my menigte oortredinge
verval in die afgrond van verderf
en bevry my in die vreeswekkende uur van die dood
van die demone wat my beskuldig se vreeslike vonnis.

Of die Kruistheotokion (op Woensdag- en Vrydagoggende) – Toon 1

“O die huiweringwekkende wonder!
O die nuwe misterie!”
het die reine, al-onskuldige Maagd uitgeroep
toe sy die Heer aan die Kruis uitgestrek sien;
Hy wat die heelal in sy hand dra
word soos ‘n misdadiger
deur wettelose regters tot ‘n Kruis veroordeel.

Kontakion van die Heilige Alipius – Toon 8

Vandag verheerlik en besing die Kerk jou, o Alipius,
as grondslag van die deugde en sieraad van Askete.
Skenk deur jou gebede aan hulle wat uit liefde jou heldedade en worstelinge eer,
verlossing van hul aaklige wandade,
daar jou naam op vryheid van droefheid dui.

Kontakion van die Heilige Nikon – Toon 6

Daar jy die lewenswyse van die Engele nagevolg het,
het jy die genietinge van die wêreld as vullis beskou,
en ons die weg van bekering getoon,
o Goddraende Heilige Nikon.
Daarom eer ons jou
en vier ons nou jou gedagtenis,
want jy is waarlik ‘n bron van genesinge.

Sinaksarion

Op die 26ste van vandeesmaand die Gedagtenis aan ons Heilige Vader, Alipius die
Suilbewoner.

Verse.        ‘n Regop suil het Alipius omhoog gehou
              toe hy daarna gestreef het om na die hemele te gaan, waar hy nou is.

              Op die 26ste het jy na die huis wat sonder droefheid is, gegaan,
              Alipius.

Op dieselfde dag die Gedagtenis aan ons Heilige Vader Nikon wat “Bekeer julle”
gepredik het.

Op dieselfde dag ons Heilige Vader Stylianos van Paflagonië.
                                           5


Op dieselfde dag die Gedagtenis aan ons Helige Vader Akakios wat in Die Leer
vermeld word.

Op dieselfde dag die gedagtenis aan ons Heilige Vader Jakobus die Anachoreet.

Die Heilige Nuwemartelaar Joris wat in 1807 op Chios gestry het en deur die swaard
vervolmaak is.

Op dieselfde dag die gedagtenis aan ons Heilige Vader Silus, Biskop van Persië, en
die herdenking aan die inwyding van die Tempel van die Heilige Joris in Kiparisson.

Deur die gebede van u Heiliges, o God, ontferm U oor ons. Amen.

Eksapostilarion van die Heilige Alipius – Toon 2

Deur die mag van Christus, Heilige Vader,
het jy bomenslike worstelinge ondergaan.
Want jy het bykans drie-en-vyftig jaar op ‘n suil gestaan, wyse Alipius,
van alle kante geknel,
en nou het jy die hoogste van alle goeie dinge gevind, o salige.

Eksapostilarion van die Heilige Nikon – Toon 3

Die kis waarin jou eervolle liggaam lê,
laat altyd genadegawes van genesing oorvloedig opwel
vir almal wat dit met geloof nader,
o Goddraende Nikon.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 3

Al die kore van Engele en Aartsengele loof u, o Jonkvrou,
Moeder van die Allerhoogste God,
en, ons, die hele mensegeslag, verheerlik u met liefde.

By die Lofpsalms

Stigiere van die Heilige Nikon – Toon 1

Terwyl jy sonder bemiddeling die verlangde dinge geniet,
ons Heilige Goddraende Vader,
verlig jy die verstand van almal op aarde
wat met geloof jou gedagtenis vier
en heel reggelowig in jou heilige tempel vergader het, o allersalige.

Herhaal:     Terwyl jy sonder bemiddeling die verlangde dinge geniet…

Jy het die ywer van die Voorloper nagevolg, o alsalige,
                                           6


en teenoor almal uitgeroep:
“Bekeer julle van ganser harte
want die Koninkryk van Christus het naby gekom.”
Smeek Hom sonder ophou ten behoewe van ons
wat jou met geloof verheerlik.

Jy het vanaf die Ooste tot die Weste deurgedring, Vader,
en almal met woorde van bekering aangesteek,
en jou stad Lakedaimon het jou as ‘n tweede Moses leer ken,
want jy sny nou die Egipte van die hartstogte af
deur jou leringe aangaande bekering.

Eer aan die Vader en aan die Seun en aan die Heilige Gees.

Doksastikon - Toon 6

O Heilige Vader,
die berig van wat jy bereik het, het oor die hele aarde uitgegaan.
Daarom het jy in die hemele ‘n beloning vir jou arbeid ontvang.
Jy het die slagordes van die demone vernietig
en die rangordes van die engele bereik,
wie se lewe jy onberispelik nagevolg het.
Daar jy vrymoedigheid by Christus ons God het,
vra Hom om vrede vir ons siele.

Nou en altyd en tot in ewigheid. Amen.

Theotokion – Toon 6

Daar u die uitkoms van verdruktes
en bevryding van ongesteldes is,
o Maagd, Theotokos,
red u stad en volk,
die vrede van hulle wat aangeval word,
die stormgeteisterdes se stilte,
en enigste beskerming van gelowiges.

Of die Kruistheotokion (op Woensdag- en Vrydagoggende) – Toon 6

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Die res van die Mettediens en die Wegsending.
