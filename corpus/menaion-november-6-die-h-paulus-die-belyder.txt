                                          1


Menaion November 6 Die. H. Paulus, Aartsbiskop van Konstantinopel, die
Belyder.
Die Veranderlike vir die Vesperdiens
By “Heer, ek het U aangeroep…” sing ons die volgende vier stigiere.

Toon 4
Die geïnspireerde Paulus het jou gekies, o Alsalige,
sy navolger wat na hom vernoem en met sy lewenswyse getooi is
deur godsvrug, dapperheid van siel en standvastigheid in moeilikhede,
en wat brandend met ywer is,
o kampvegter van die Ortodoksie.
Nou is jy met hom in die hemelse tabernakels verheerlik.

Jy het die goddelose Arius en die oneerbiedige Makedonius
met die sterk koorde van jou leerstellinge gewurg,
maar die menigte Reggelowiges
deur die juiste woord van jou lering versterk,
o salige ingewydene in die heilige.
Daarom het die Mensliewende jou buitengewoon helder belydenis aanvaar
en jou as deelgenoot aan die Koninkryk bewys.

Omdat jy die wedloop voltooi en die geloof behou het,
o salige, bewonderenswaardige Hiërarg,
het Christus jou met ‘n glansende krans van geregtigheid gekroon
en jou belydenis verheerlik.
Terwyl jy daarom die hemelse erfenis ontvang het,
pleit by die Verlosser ten behoewe van hulle wat jou besing.

O salige Vader Paulus,
wat na jou belydenis vernoem is,
en die beskermer geword het van hulle wat jou vuriglik loof,
red ons van alle gevaar, alle sonde,
die storm van die hartstogte en tirannie.
Want daar jy ‘n onoorwinlike Getuie en ’n welgevallige Hiërarg is,
het jy vrymoedigheid by Christus ons God bekom.

Eer aan die Vader en aan die Seun en aan die Heilige Gees.

Toon 1

Met die hoëpriesterlike kledy beklee, o Regverdige Vader,
het jy jou naamgenoot Paulus nagevolg,
vervolging en swaarkry verduur
en deur jou eie arbeid
die godslasterlike leringe van Arius omvergewerp.
Want deur te ly vir die beginlose, eenwesenlike Drie-eenheid,
het jy die goddelose Makedonius wat teen die Gees geveg het, vernietig
en na jy die Ortodokse geloof aan almal duidelik gemaak het,
                                         2


woon jy saam met die onstoflike Engele.
Bid saam met hulle dat ons siele gered mag word.

Nou en altyd en tot in ewigheid. Amen.

Theotokion – Toon 1

Vreugde van die hemelse skaar
sterke beskermster van mense op aarde,
vlekkelose Maagd,
red ons wat ons toevlug neem tot u,
want ná God
het ons ons hoop gestel op u.

Of die Kruistheotokion (op Dinsdag- en Donderdagaande) – Toon 1

U Seun het Hom dit laat welgeval
om vir ons te ly, o Theotokos,
sodat Hy deur sy lyding aan almal
vryheid van die hartstogte kan skenk.
Smeek Hom daarom altyd
om my van allerande lyding van siel en liggaaam te verlos,
o Albesongene.

Apostiga uit die Oktoig

Eer aan die Vader en aan die Seun en aan die Heilige Gees.

Toon 2

Jy het die see van askese met behulp van die wind van selfbeheersing deurvaar,
en die golfslag van die hartstogte ontvlug, o Regverdige.
Dus, daar jy die naam van die Heilige Paulus dra,
het jy vervolginge en swaarkry verduur,
geteister deur die ketters se geklets.
Daarom het jy die leringe van Arius omvergewerp,
die ketterye van Nestorius op die vlug gedryf,
en is jy as yweraar van Christus se kerk geopenbaar.
Smeek Hom, o salige Hiërarg,
dat ons siele gered mag word.

Nou en altyd en tot in ewigheid. Amen

Theotokion - Toon 2

Waar ek my na die hawe onder u heilige beskutting haas,
o reine Maagd en Moeder,
smeek ek u: Betoon medelye, verwerp my nie,
maar red u dienaar van die verdrukking wat nou oor hom kom,
daar u as Moeder van die Allerhoogste God medelydend is
                                           3


en deur altyd te bid, verlos u dienaars van al hul moeilikhede.

Of die Kruistheotokion – Toon 2

O reine Maagd,
toe u die ryp druiwetros waarmee u sonder verbouing swanger was aan die Boom
sien hang,
het u Hom met geweeklaag beween en uitgeroep:
“My kind, laat drup die mos
 waardeur al die dronkenskap van die hartstogte weggeneem mag word
 en toon u goedhartigheid, o Weldoener,
 deur my wat U gebaar het.”

Apolitikion – Toon 3

Jou belydenis van die heilige geloof
het jou as ‘n tweede Paulus aan die Kerk bekend gemaak,
‘n yweraar onder priesters.
Saam met jou roep Abel
en die regverdige bloed van Zacharias tot die Heer.
Eerbiedwaardige Vader, smeek Christus ons God,
om ons sy groot barmhartigheid te skenk.

Die Veranderlike vir die Mettediens

Kathisma na die die Derde Ode van die Kanon (wat nog vertaal moet word)

Toon 8

Daar jy ‘n naamgenoot en navolger van die uitverkore werktuig is,
o Regverdige Vader,
het jy gevare en vervolginge ter wille van die geloof verduur
en, soos hy, Rome bereik,
terwyl jy oraloor die Drie-eenheid wat gelyk in eer is, verkondig.
Ná jy die wedloop in Armenië voltooi het,
het jy tereg die kroon van die Heer ontvang,
omdat jy Arius beskaam het.
Bid tot Christus ons God
dat Hy vergewing van sondes sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Toon 3

O Godgesinde Paulus,
deur die dogma wat deur God geïnspireer is te ondersteun
en die goddelose woord te verban,
het jy Arius beskaam,
want deur die Seun as eenwesenlik met die Vader te verkondig,
                                          4


het jy gelowiges bevestig.
Regverdige Vader,
smeek Christus ons God om ons sy groot barmhartigheid te skenk.

Nou en altyd en tot in ewigheid. Amen.

Theotokion – Toon 3

Die enige Heer wat u, sy Moeder,
ná die geboorte soos voor die geboorte,
as al-onskuldige Maagd bewaar het,
is nie van die Goddelike natuur geskei
toe Hy in u skoot vlees geword het nie,
maar Hy het God gebly toe Hy mens geword het.
Smeek Hom dringend om ons sy groot barmhartigheid te skenk.

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam van die Woord,
die ongeskonde Maagd en Moeder,
Hom wat sonder barensweë uit haar ontspruit het,
aan die Kruis sien hang,
het sy moederlike geweekla en uitgeroep:
“O wee, my Kind!
Hoe ly U in u begeerte
om die mens van die oneer van die hartstogte te bevry!”

Kontakion – Toon 2

Ná jy soos soos 'n ster wat vanuit die hemel skyn oor die aarde gestraal het,
verlig jy nou die Katolieke Kerk, o Paulus,
ter wille waarvan jy gestry en jou lewe neergelê het
en soos dié van Sagarias en Abel
roep jou bloed uit tot die Heer.

Ikos

Jy is ‘n suil van belydenis en naamgenoot van Paulus, die ligbaken van die aarde.
As ’n medestryder wat sy lewenswyse deel en die littekens van Jesus aan jou
liggaam dra en jou altyd daarin verheug en roem, o Paulus ingewydene in die heilige
dinge, het jy voor ketterse konings verskyn en daar gestaan sonder om bang te
wees, maar is jy eerder versterk. Daarom roep jou bloed nog dudieliker uit tot die
Heer.

Sinaksarion

Op die 6de van vandeesmaand die Gedagtenis aan ons Vader onder die Heiliges
Paulus, Aartsbiskop van Konstantinopel, die Belyder.

Op dieselfde dag die Gedagtenis aan ons Regverdige Vader Lukas.
                                         5



Op dieselfde dag word die Heilige Paul, die Dwaas om Christus ontwil, in vrede
vervolmaak.

Die Gedagtenis aan ons Regverdige vaders Abraham van Chotina en Lukas van die
grot van die Russe.

Deur hul heilige gebede, o God, ontferm U oor ons. Amen.

Eksapostilarion – Toon 2

In navolging van Paulus, die herout van die geloof,
het jy die dogmas van die hoogste wysheid uitgesaai,
en al die ketterye hul krag ontneem,
o allersalige Paulus, sieraad onder Hiërarge.
Daarom is jy as ‘n suil van die Ortodoksie geopenbaar, o Godgesinde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

O Alreine Maria, Bruid van God,
smeek God wat u in die vlees gebaar het
ten behoewe van ons wat u met liefde besing
en u ikoon en dié van u Seun vereer
dat hulle wat u vuriglik smeek
verlos mag word van straf en ewige foltering.

Apostiga uit die Oktoig

Eer aan die Vader en aan die Seun en aan die Heilige Gees.

Toon 7

Jy het in die dieptes van die Gees geduik,
terwyl jy soos iemand wat sonder vlees is op aarde gelewe het.
Jy het die rykdom van Goddelike kennis daaruit geput
en deur jou leringe die Ortodoksie vir die mensdom laat opwel,
o Regverdige Vader.

Nou en altyd en tot in ewigheid. Amen.

Theotokion – Toon 7

Daar u my Meester na die vlees gebaar het,
verlos my van die mag en slawerny van die vyand,
O Meesteres.

Of die Kruistheotokion (op Woensdag- en Vrydagoggende) – Toon 7
                                          6



Toe die Al-onskuldige
U uit vrye wil aan die Kruis vasgeslaan sien,
het sy geweekla en u mag besing.
