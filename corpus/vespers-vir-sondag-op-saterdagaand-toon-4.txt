Vespers vir Sondag op Saterdagaand – Toon 4

Stigera by “Heer, ek het U aangeroep” – Toon 4

V.1   Lei my siel uit die gevangenis om u Naam in erkentenis te bely.

Terwyl ons u lewendmakende Kruis sonder ophou vereer, o Christus God,
verheerlik ons u Opstanding op die derde dag.
Want daardeur het U die bedorwe natuur van die mens weer vernuwe, o
Almagtige,
en ons die weg na bo, na die hem’le getoon,
as die alleen goeie en mensliewende.

V.2   Die regverdiges sal op my wag totdat U my beloon.

Die straf van die ongehoorsaamheid van die hout het U uitgewis, Verlosser,
deurdat U uit vrye wil aan die Kruishout vasgeslaan is,
en toe U in die onderwêreld neerdaal, o Magtige,
het U as God die bande van die dood verbreek.
Daarom vereer ons u Opstanding uit die dode
en roep vol vreugde:
Almagtige Here, eer aan U.

V.3   Uit die dieptes het ek U aangeroep, Here. Here, hoor my stem.

U het,die poorte van die doderyk verbrysel, o Heer,
en deur u dood die woning van die dood tot niet gemaak.
U het die menslike geslag uit die bederf bevry,
want U skenk lewe en onverganklikheid aan die wêreld,
en u groot barmhartigheid

V.4   Laat u ore let op die stem van my smeking.

Kom, o volke, laat ons die Verlosser se Opstanding op die derde dag besing
waardeur ons bevry is van die onlosmaaklike kettings van die onderwêreld,
maar almal die lewe en onverganklikheid ontvang het,
terwyl ons roep:
U wat gekruisig en begrawe is en opgestaan het:
verlos ons deur u Opstanding,
o enig Mensliewende.

V.5   As U, Here, ongeregtighede in gedagte hou, Here, wie sal bestaan?
      Want by U is daar versoening.

Engele en mense besing u Opstanding op die derde dag, o Verlosser,
waardeur die eindes van die wêreld verlig is
en waardeur ons almal uit die slawerny van die vyand bevry is,
terwyl ons roep:
o Lewendmakende, almagtige Verlosser,
verlos ons deur u Opstanding,
as die enig Mensliewende.

V.6 Om u Naams ontwil het ek op U gewag, Here; my siel het gewag op u
woord, my siel het gehoop op die Here.

U het die brons deure verbrysel
en die grendels verpletter o, Christus God,
en die gevalle mensegeslag laat opstaan.
Daarom roep ons eenstemmig tot U:
U wat opgestaan het uit die dode,
Heer, eer aan U.

V.7    Vanaf die oggendwaak tot die nag, vanaf die oggendwaak, laat Israel
       op die Here vertrou.

Tydloos en ewig is u geboorte uit die Vader, o Heer.
Onuitspreeklik vir die mens en onverklaarbaar is u vleeswording uit die Maagd,
en u neerdaling na die onderwêreld
was vir die duiwel en sy engele vreesaanjaend,
want op die derde dag het U weer opgestaan
na U die dood vertrap het
terwyl U aan die mens
onverganklikheid en u groot barmhartigheid skenk.

Dogmatikon Toon 4

Nou en altyd en tot in ewigheid. Amen.

Dawid die Profeet, wat deur u 'n voorvader van God was,
het in liedere oor u geprofeteer
teenoor Hom wat groot dinge aan u gedoen het:
”Die Koningin het aan u regterhand gestaan.”
Want Hy het u as die leweskenkende Moeder getoon,
Hy wat as God dit goedgevind het
om sonder vader uit u mens te word
om sy beeltenis te herstel,
wat deur die hartstogte bedorwe was,
en om die skaap wat in die berge verdwaal het te vind,
dit op sy skouers te neem
en dit te bring na die Vader
en deur sy eie wil te verenig met die hemelse kragte
en ook om die wêreld
te verlos, o Theotokos,
Christus, wat oor groot en ryke barmhartigheid beskik.

Die Apostigaverse

V. 1
Met die bestyging van die Kruis, o Heer,
het U die voorvaderlike vloek oor ons uitgedelg,
en deur na die doderyk neer te daal,
het U hulle wat van ewigheid af geboeid was, bevry.
U het onverganklikheid geskenk aan die mensegeslag.
Daarom besing en verheerlik ons
u lewendmakende en verlossende Opstanding.

V. 2   Die Here is koning; Hy het Hom met majesteit beklee. Die Here het
       Hom met krag beklee en omgord.

Hangend aan die Hout, o enige Magtige,
het U die hele skepping geskud;
Neergelê in die Graf,
het U die grafbewoners opgewek.
U het onsterflikheid en lewe aan die geslag van die mens geskenk.
Daarom besing en verheerlik ons u Opstanding op die derde dag.

V. 3   Want Hy het die wêreld gevestig, wat nie sal wankel nie.

 ‘n Wettelose volk het U aan Pilatus oorgelewer, o Christus,
en U veroordeel om gekruisig te word,
en so ondankbaar teenoor hul Weldoener geblyk te wees.
Maar vrywillig het U die Graf verduur
en as God uit eie krag op die derde dag daaruit opgestaan.
en ons weer die eindelose lewe
en u groot barmhartigheid geskenk.

V. 4   Heiligheid pas by u huis, Here, tot in lengte van dae.

In trane het die vroue by u graf gekom en na U gesoek
en toe hulle U nie vind nie,
het hulle jammerend en met geweeklaag uitgeroep en gesê:
Wee ons, hoe is U gesteel, ons Verlosser, Koning van die heelal?
Hoedanige plek bevat u leweskenkende Liggaam?
Maar die Engel het hulle geantwoord en gesê:
Moenie ween nie, maar gaan heen en verkondig "Die Heer het opgestaan,
en Hy skenk ons vreugde as die enige Goedhartige.

Theotokion van die Apostiga – Toon 4

Nou en altyd en tot in ewigheid. Amen.

Neig u tot die bedes van u dienaars, o Al-onskuldige,
maak ‘n einde aan die aanslae van ons gedugte vyande
en bevry ons van alle verdrukking.
Want ons het u alleen as veilige en betroubare anker
en ons het u beskerming verkry.
Mag ons wat u aanroep nie beskaam word nie, o Meesteres.
Haas u om die smeking te hoor van hulle wat met geloof tot u roep:
Verheug u, Meesteres,
die hulp, vreugde en beskerming van almal
en die verlossing van ons siele.

Opstandingsapolitikion – Toon 4

Nadat die Here se dissipelinne
die blye boodskap van die opstanding by die engel gehoor het,
en die voorvaderlike veroordeling weggewerp het,
het hulle jubelend vir die Apostels vertel:
Die dood is beroof,
Christus God het opgestaan
en aan die wêreld groot barmhartigheid geskenk.

Theotokion van die Week – Toon 4

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.
