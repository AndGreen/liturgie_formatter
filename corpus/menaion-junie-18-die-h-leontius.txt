                                          1


Menaion Junie 18 Die H. Martelaar Leontius

Die Veranderlike vir die Vesperdiens

By “Heer, ek het U aangeroep…” sing ons die volgende stigiere vir die H. Martelaar.

Toon 8

Wat moet ons jou noem, o glorieryke?
Die gawe van Griekeland, daar jy daarvandaan gekom het;
die reiniging van Fenisië, daar jy daar geoffer is;
ligbaken, daar jy in die duisternis voortgestraal het;
edele, daar jy nie deur hulle wat jou slaan oorwin is nie.
Jou roem is veelvuldig, allersaligtse Leontius;
Pleit dat ons siele gered mag word.

Hoe moet ons jou aanspreek, o oorwinnaar?
Soldaat van Christus, as vernietiger van die vyand;
heerser oor die hartstogte, as stryder vir reggelowigheid;
voeder van armes, daar jy die armes liefgehad het;
liefhebber van regverdiges, daar jy hemelgesind was.
Veelsoortig was jou lydinge, en baie beroemd jou worstelinge.
Pleit dat ons siele gered mag word.

Wie sal hom nie oor jou verwonder nie, o Leontius?
Want daar jy die bron van waarheid ontvang het wat in jou woon,
laat jy strome weldade vir die gelowiges opwel,
bied jy onbaatsugtig en sonder afguns gawes aan hulle wat daarna dors,
en verheug jy hulle wat aan die waters van goedheid deel het.
Pleit dat ons siele gered mag word.

Theotokion – Toon 8

Soos wie het jy geword, ellendige siel,
wat geensins tot bekering neig nie,
nie die vuur vrees nie, maar in die kwaad volhard?
Staan op en roep haar wat alleen gou is om jou te hulp te kom, aan
en roep tot haar uit:
“Hou nie op om tot u Seun, ons God, te bid nie
dat Hy my van die gees van verderf se strikke mag bevry.”

Of die Kruistheotokion (op Dinsdag-en Donderdagaande) – Toon 8

Toe die ooilam die Lam uit vrye wil aan die kruishout uitgestrek sien,
het sy as moeder in ‘n weeklag jammerend uitgeroep:
“Wat is hierdie vreemde gesig, my Seun?
Hoe word U wat as Heer lewe aan almal verleen, gedood,
U wat aan sterwelinge die opstanding skenk, o Lankmoedige?
Ek verheerlik U groot selfvernedering, my God.”
                                          2


Apolitikion – Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4

Jy het die Kruis as borswering opgeneem,
vir die stryd teen die onsigbare vyande opgetrek,
en dapper gestry, o Martelaar Leontius.
Daarom het jy ná jy hul mag vernietig het,
die genadegawe van wonderwerke as prys ontvang,
terwyl jy bid dat ons gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Stel u op teen die vyande wat teen ons die stryd voer,
want hulle het u erfenis gruwelik aangeval, o al-onbevlekte Meesteres.
Vernietig die oormoed van die barbare deur u gebede,
laat die oorlogsugtige nasies u mag ken
en verdelg hulle almal deur u bevel.

Of die Kruistheotokion (op Woensdag- en Vrydagoggende) – Toon 4

O geseënde, al-onskuldige Maagd, Moeder van Christus ons God,
‘n swaard het deur u alheilige siel gegaan,
toe u u Seun en God sien waar Hy uit vrye wil gekruisig word.
Hou nie op om Hom te smeek
dat Hy ons vergewing van oortredinge sal skenk nie.

Sinaksarion

Op die 18de van vandeesmaand, die Gedagtenis aan die Heilige Martelaar Leontius
en diegene wat saam met hom was, Hypatius en Theodoulos.

Verse.        Die liggaam van Leontius is straks ‘n aambeeld,
              ‘n aambeeld van yster teen die hamers, die folteringe.

Op die 18de blaas Leontius vanweë sy wonde die asem uit.
                                         3



Op dieselfde dag die Gedagtenis aan die heilige Martelaar Aitherius.

Deur hul heilige gebede, o God, ontferm U oor ons. Amen.
