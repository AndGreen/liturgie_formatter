                                        1


                    Die Vesperdiens vir die Geboorte
                 van die Hoogheilige Maagd Theotokos

Na die Wegsending van die Neënde Uur gaan die priester en die diaken in by
die sydeure van die Heiligdom, nadat hulle gebuig het in die rigting van die
Biskop se troon, die ikone vereer het en in die rigting van die koor/kore gebuig
het. Hulle maak drie buiginge voor die Heilige Tafel en die priester kus die
Heilige Tafel en die Evangelieboek.

Dan, geklee in die Epitragelion, maak hy die gordyn van die Heilige Deure
oop, en staan hy met onbedekte hoof voor die Heilige Tafel, en spreek hy die
seën uit, as volg:

Priester      Geseënd is ons God, immer, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons Koning!
              Kom, laat ons aanbid en neerval voor Christus self, ons Koning
              en God!

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa
maak, wat wandel op die vleuels van die winde. Wat sy engele geeste maak,
en sy dienaars 'n vuurvlam. Wat die aarde op sy fondament vestig: dit sal vir
ewig nie wankel nie. Die diepte, soos 'n kleed, is sy bedekking, die waters sal
staan op die berge. Van u dreiging sal dit vlug; vir die stem van u donder sal
dit skrik. Dit styg op na die berge, en daal neer na die laagtes, na die plek wat
U daarvoor vasgestel het. 'n Grens het U gestel waaroor dit nie mag gaan nie,
en dit sal nie teruggaan om die aarde te oordek nie. Dit is U wat fonteine
uitstuur in die bergklowe, die waters sal tussen die berge deur loop. Hulle sal
al die diere van die veld laat drink, die wilde esels sal hulle dors daarmee les.
By hulle sal die voëls van die hemel nes maak; tussen die rotse uit sal hulle
die stem laat hoor. Hy laat die berge drink uit sy solders, die aarde sal
versadig word met die vrug van u werke. Hy laat gras uitspruit vir die beeste,
en groenigheid tot diens van die mens, om brood uit die aarde voort te bring;
en wyn maak die hart van die mens bly, om sy gesig vrolik te maak met olie;
en brood versterk die hart van die mens. Die bome van die vlakte sal versadig
wees, die seders van Libanon wat U geplant het. Daar sal die mossies nes
maak; die huis van die reier troon oor hulle uit. Die hoë berge is 'n toevlug vir
die herte en die rots vir die dassies. Hy het die maan gemaak vir vaste tye;
die son ken sy tyd om onder te gaan. U het die duisternis daargestel en dit
was nag, waartydens al die wilde diere van die bos sal rondloop; jong leeus
wat brul om prooi, en om hul voedsel by God te soek. Die son kom op, en
hulle kom bymekaar en sal in hulle lêplekke gaan slaap. Die mens sal uitgaan
na sy werk, en na sy arbeid tot die aand toe. Hoe groot is u werke, Here. U
                                           2


het hulle almal met wysheid gemaak; die aarde is vol van u skeppinge. So
ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het
om daarin te speel. Hulle almal wag op U, om hulle voedsel te gee op die
regte tyd. Wanneer U dit vir hulle gee, sal hulle dit bymekaarmaak.

(Indien die Anixantaria gesing word, lees die leser net tot op hierdie punt.)

Wanneer U u hand oopmaak, sal hulle almal met die goeie gevul word.
Wanneer U u aangesig afkeer, sal hulle verskrik raak. U sal hulle asem
wegneem, en hulle sal beswyk, en terugkeer tot hul stof. U sal u Gees uitstuur
en hulle sal geskape word, en U sal die aangesig van die aarde nuut maak.
Laat die heerlikheid van die Here vir ewig wees; die Here sal Hom in sy werke
verheug; Hy wat die aarde aankyk en dit laat bewe, Hy wat die berge aanraak
en hulle rook. Ek sal sing tot die Here solank ek lewe, ek sal psalmsing tot my
God solank ek daar is. Mag my oordenking Hom welgevallig wees, en ek sal
my in die Here verbly. Mag die sondaars, en die wettelose van die aarde
verdwyn, sodat hulle nie meer sal bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit
was nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

*******************************************************

[Indien die Openingspsalm gesing word, kan die volgende weergawe gebruik:

Loof die Here, o my siel, o Here my God, U is baie groot.
U het U met lof en luister beklee, U wat U omhul met lig soos met ‘n kleed;
wat die hemel soos ‘n tent uitspan,
wat sy solders met waters bedek,
wat van die wolke sy wa maak,
wat wandel op die vleuels van die wind.
Wat die aarde op sy fondament vestig;
dit sal vir ewig nie wankel nie.
Hoe groot is u werke, o Heer!
U het hulle almal met wysheid gemaak.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.
                                           3


Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.]

*******************************************************

Terwyl die Openingspsalm gelees word, staan die priester met onbedekte
hoof voor die Heilige Tafel en bid hy saggies die Gebede by die Aansteek van
die Lampe, nadat hy eers soos gewoonlik die diaken se Sticharion en Orarion
geseën het – die gebede is te vinde aan die einde van hierdie teks.

Wanneer die Openingspsalm voltooi is, sê die priester, voor die Heilige Tafel,
of die diaken, op sy gebruiklike plek voor die Heilige Deure:

               DΙΕ VREDESLΙΤΑΝΙΕ

Diaken*        Laat ons in vrede bid tot die Heer.

Volk           Here, ontferm U. En so na elke bede.

Diaken*        Om die vrede van bo en die redding van ons siele, laat ons bid
               tot die Heer.

               Om vrede vir die hele wêreld, die welsyn van die heilige Kerke
               van God, en die eenheid van almal, laat ons bid tot die Heer.

               Vir hierdie heilige Huis, en vir hulle wat dit met geloof, eerbied
               en die vrees van God betree, laat ons bid tot die Heer.

               Vir die toegewyde, Ortodokse Christene, laat ons bid tot die
               Heer.

               Vir ons vader, pous en patriarg N., vir ons aartsbiskop en herder
               N., vir die eerbiedwaardige priesterskap, die diakonaat in
               Christus, vir alle geestelikes en die hele volk, laat ons bid tot die
               Heer.

               Vir die mense van ons land, en vir alle owerhede en magte wat
               oor ons gestel is, laat ons bid tot die Heer.

               Vir hierdie patriargaat en hierdie heilige bisdom, vir alle stede en
               dorpe, en vir die gelowiges wat daar woon, laat ons bid tot die
               Heer.

               Vir gunstige weer, ‘n oorvloedige opbrengs van die aarde, en tye
               van vrede, laat ons bid tot die Heer.

               Vir reisigers op land, see en in die lug, vir hulle wat siek is en
               hulle wat ly, vir gevangenes en hul verlossing, laat ons bid tot
               die Heer.
                                       4


             Om ons bevryding van alle verdrukking, toorn, gevaar en nood,
             laat ons bid tot die Heer.

             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid.

Volk         Amen.

Daarna begin ons die “Heer, ek het U aangeroep” in Toon 6, terwyl die diaken
die Heiligdom en die hele Kerk bewierook. Indien die priester bewierook, doen
hy dit geklee in die felonion en epitragelion. Hy seën die wierook met die
woorde,

             Geseënd is ons God, immer, nou en altyd, en tot in ewigheid.
             Amen.

Hy bewierook die Heilige Tafel aan al vier kante en die hele Heiligdom.
Daarna gaan hy uit deur die noordelike deur en bewierook hy die heilige ikone
(3x), die volk en die hele kerk op die gebruiklike manier, en keer hy terug tot
die Heiligdom deur die suidelike deur.

Psalm 140 – Toon 6

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.

[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my
sondes.
                                        5


[A] Saam met mense wat wetteloosheid bedryf, en laat my nie met hulle
uitgesoektes een word nie.

[B] Die regverdige sal my met barmhartigheid tugtig en my betig; maar laat die
olie van die sondaar nie my hoof salf nie.

[A] Want my gebed sal steeds teen hulle begeertes wees; hulle regters is
naby die rots ingesluk.

[B] Hulle sal my woorde hoor, want hulle is soet. Soos 'n kluit grond op die
aarde gebreek word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem nie
my siel weg nie.

[B] Bewaar my van die strik wat hulle vir my gestel het, en die struikelblokke
van hulle wat wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141

[B] Met my stem het ek die Here aangeroep, met my stem het ek die Here
gesmeek.

[A] Ek sal my smeking voor Hom uitstort, ek sal my nood voor Hom
bekendmaak.

[B] Toe my gees my begewe het, het U my weë geken.

[A] Juis op die pad waarop gegaan het, het hulle heimlik 'n strik vir my gestel.

[B] Ek het na regs gekyk en gesien, maar daar was niemand wat my geken
het nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land
van die lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.

   1. Lei my siel uit die gevangenis om u Naam in erkentenis te bely.
   2. Die regverdiges sal op my wag totdat U my beloon.

Psalm 129

   3. Uit die dieptes het ek U aangeroep, Here. Here, hoor my stem.
                                       6


   4. Laat u ore let op die stem van my smeking.

   5. As U, Here, ongeregtighede in gedagte hou, Here, wie sal bestaan?
      Want by U is daar versoening.

Toon 6

Vandag het God, wat op die geestelike trone rus,
vir Hom ‘n heilige troon op aarde berei.
Hy wat die hemele met wysheid gevestig het,
het in sy mensliewendheid ‘n lewende hemel gereed gemaak.
Want uit ‘n onvrugbare stam
het Hy vir ons ‘n lewegewende tak,
sy Moeder, laat ontspruit.
O God van wonders,
die hoop van die wanhopiges,
Here, eer aan U.

  6.   Om u Naams ontwil het ek op U gewag, Here; my siel het gewag op u
       woord, my siel het gehoop op die Here.

Toon 6

Dit is die dag van die Here:
verheug julle, o volke.
Want kyk, die Bruidsaal van die Lig,
en die Boek van die Woord van die Lewe
het uit ‘n moederskoot voortgekom.
Die poort wat na die Ooste kyk, is gebore
en dit wag op die intog van die Groot Priester,
sy, die enige wat die enige Christus in die wêreld bring
vir die verlossing van ons siele.

  7. Vanaf die oggendwaak tot die nag, vanaf die oggendwaak, laat Israel
     op die Here vertrou.

Toon 6

Ook al het ander onvrugbare vroue
deur die wil van God beroemde kinders as spruite voortgebring,
het Maria bo almal wat gebore is in heerlikheid gestraal.
Want sy wat teen die verwagting uit ‘n onvrugbare moeder gebore is,
het die God van almal
bonatuurlik in die vlees gebaar,
uit ‘n skoot sonder saad.
Sy is die enige poort van die Eniggebore Seun van God,
waardeur Hy gegaan het en wat Hy geslote gehou het.
En deur alles in sy wysheid so te beskik,
het Hy verlossing vir alle mense bewerk.
                                      7


   8. Want by die Here is die barmhartigheid, en by Hom is daar veel
      verlossing. En Hy sal Israel verlos van al sy ongeregtighede.

Toon 6

Vandag word die onvrugbare poorte oopgemaak
en tree die Maagdelike poort van God na vore.
Vandag begin die genade sy eerste vrugte voortbring,
deur die Moeder van God aan die wêreld te openbaar,
sy deur wie die aardse met die hemelse verbind word,
vir die verlossing van ons siele.

Psalm 116

   9. Loof die Here, alle nasies, loof Hom alle volke.

Toon 6

Vandag is die voorspel van vreugde vir die hele wêreld.
Vandag het die winde as boodskappers van heil gewaai.
Die onvrugbaarheid van ons natuur is opgehef.
Want die onvrugbare word as moeder bewys
van haar wat maagd gebly het ná die geboorte van haar Skepper,
sy uit wie Hy wat van nature God is,
wat vreemd aan Hom was, sy eie maak
en in die vlees verlossing bewerk vir hulle wat afgedwaal het,
Christus die mensliewende en Verlosser van ons siele

   10. Want sy barmhartigheid is bevestig oor ons, en die waarheid van die
       Here bly tot in ewigheid.

Toon 6

Vandag baar die onvrugbare Anna die diensmaagd van God
wat uit al die geslagte uitverkies is as woning
vir die Skepper en Koning van almal, Christus ons God,
ter vervulling van die Goddelike heilsbestel.
Deur haar is ons die aardgeborenes herstel
en nuutgemaak uit die bederf,
vir die lewe wat nooit ophou nie.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 6

Vandag het God, wat op die geestelike trone rus,
vir Hom ‘n heilige troon op aarde berei.
Hy wat die hemele met wysheid gevestig het,
het in sy mensliewendheid ‘n lewende hemel gereed gemaak.
                                       8


Want uit ‘n onvrugbare stam
het Hy vir ons ‘n lewegewende tak,
sy Moeder, laat ontspruit.
O God van wonders,
die hoop van die wanhopiges,
Here, eer aan U.

Tydens die Doxastikon maak die priester, geklee in die felonion, en die
diaken die Intog met die wierookvat. Die priester seën die wierook soos
hierbo. Hulle kom uit by die noordelike deur, met die diaken wat lei, en kom
tot stilstand voor die Heilige Deure. Die diaken sê:

             Laat ons bid tot die Heer.

Die priester buig sy hoof en sê in 'n gedempte toon

DIE GEBED VAN DIE INTOG

             Saans en soggens en smiddae loof, prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot
             slegte woorde of bose dade nie, maar red ons van alles wat ons
             siele wil roof. Want op U is ons oë, Here, Here, en op U het ons
             ons hoop gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:

             Geseënd is die Intog na u heilige plek, immer nou en altyd en tot
             in ewigheid.

Diaken*      Amen.

Die diaken bewierook die heilige ikone en die Volk en wag vir die einde van
die troparion. Wanneer die klaar is, lig hy die wierookvat, maak die teken van
die Kruis, en roep:

             Wysheid. Laat ons opstaan.

Danklied by die Aansteek van Lampe

O blye Lig,
van die heilige heerlikheid
van die onsterflike, hemelse,
                                           9


heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Diaken*        Die aand-Prokimenon

Saterdagaand – Toon 6

Die Here is koning; Hy het Hom met majesteit beklee.

Die Here is koning; Hy het Hom met majesteit beklee.

Vers1: Die Here het Hom met krag beklee en omgord.

Die Here is koning; Hy het Hom met majesteit beklee.

Vers 2: Want Hy het die wêreld gevestig, wat nie sal wankel nie.

Die Here is koning; Hy het Hom met majesteit beklee.

Vers 3: Heiligheid pas by u huis, Here, tot in lengte van dae.

Die Here is koning; Hy het Hom met majesteit beklee.

Die Here is koning;* Hy het Hom met majesteit beklee.

********************************************

Sondagaand – Toon 8 (Ps. 133:1)

Kom, loof die Here, alle knegte van die Here.

Kom, loof die Here, alle knegte van die Here.

Vers: Julle wat in die huis van die Here staan, in die howe van die huis van
ons God.

Kom, loof die Here, alle knegte van die Here.

Kom, loof die Here,* alle knegte van die Here.

Maandagaand – Toon 4 (Ps.4:3)
                                      10


Die Here sal my hoor as ek Hom aanroep.

Die Here sal my hoor as ek Hom aanroep.

Vers: Toe ek geroep het, het U, die God van my geregtigheid, my gehoor.

Die Here sal my hoor as ek Hom aanroep.

Die Here sal my hoor* as ek Hom aanroep.

Dinsdagaand – Toon 1 (Ps. 22:6)

U barmhartigheid, Here, sal my volg, al die dae van my lewe.

U barmhartigheid, Here, sal my volg, al die dae van my lewe.

Vers: Die Here is my herder; niks sal my ontbreek nie. In 'n plek van groen
weiding het Hy my laat woon.

U barmhartigheid, Here, sal my volg, al die dae van my lewe.

U barmhartigheid, Here, sal my volg,* al die dae van my lewe.

Woensdagaand – Toon 5 (Ps. 53:1)

O God, verlos my deur u Naam, en doen aan my reg deur u mag.

O God, verlos my deur u Naam, en doen aan my reg deur u mag.

Vers: O God, hoor my gebed, luister na die woorde van my mond.

O God, verlos my deur u Naam, en doen aan my reg deur u mag.

O God, verlos my deur u Naam,* en doen aan my reg deur u mag.

Donderdagaand – Toon 6 (Ps. 120:2)

My hulp is van die Here, wat hemel en aarde gemaak het.

My hulp is van die Here, wat hemel en aarde gemaak het.

Vers: Ek het my oë opgehef na die berge, vanwaar my hulp sal kom.

My hulp is van die Here, wat hemel en aarde gemaak het.

My hulp is van die Here,* wat hemel en aarde gemaak het.

Vrydagaand – Toon 7 (Ps. 58:9)

U, o God , is my helper; u barmhartigheid sal my vooruitgaan.
                                       11


U, o God , is my helper; u barmhartigheid sal my vooruitgaan.

Vers: Red my van my vyande, o God, verlos my van hulle wat teen my opstaan.

U, o God , is my helper; u barmhartigheid sal my vooruitgaan.

U, o God , is my helper;* u barmhartigheid sal my vooruitgaan.



Diaken*       Wysheid.

Leser         Die lesing uit Genesis (28:10-17)

Diaken*       Laat ons aandag gee.

Leser

En Jakob het vanaf die put van die eed vertrek en na Haran gegaan. En hy
het by ‘n sekere plek aangekom en daar geslaap, want die son was al onder.
En hy het een van die klippe van die plek geneem en dit by sy hoof gesit, en
hy het gaan lê en slaap op dié plek. En hy het gedroom, en kyk, daar is ‘n leer
op die aarde opgerig waarvan die spits tot aan die hemel reik, terwyl die
engele van God daarlangs opgeklim en daarlangs neergedaal het. En kyk, die
Here het bo-aan gestaan en gesê: “Ek is die God van jou vader Abraham en
die God van Isak, moenie vrees nie. Die land waar jy op lê en slaap, sal Ek
aan jou en jou nageslag gee; en jou nageslag sal wees soos die stof van die
aarde, en dit sal uitbrei na die see en die suide, en na die noorde en ooste; en
in jou en jou nageslag sal al die stamme van die aarde geseën word. En kyk,
Ek is met jou, en Ek sal jou bewaar op al jou weë, waar jy ook al gaan, en Ek
sal jou terugbring in hierdie land; want Ek sal jou nie verlaat nie, totdat Ek
alles gedoen het wat Ek jou gesê het.” Daarop het Jakob uit sy slaap wakker
geword en gesê: “Die Here is op hierdie plek, en ék het dit nie geweet nie.” En
hy het bevrees geword en gesê: “Hoe vreeslik is hierdie plek! Dit is niks
anders as ‘n huis van God nie, en dit is die poort van die hemel.”

Diaken*       Wysheid.

Leser         Die lesing uit die Profesie van Eségiël (43:27-44:4)

Diaken*       Laat ons aandag gee.

Leser

So spreek die Here: “Die priesters moet op die agtste dag en verder jul
brandoffers en jul heilsoffers op die altaar berei; en Ek sal julle aanvaar,
spreek die Here Here.” Toe het hy my teruggebring op die weg van die
buitenste poort van die heiligdom wat na die ooste kyk; en dit was gesluit.
                                       12


En die Here het vir my gesê: “Seun van die mens, hierdie poort sal toegesluit
bly, dit sal nie oopgemaak word nie, en niemand sal daardeur ingaan nie,
omdat die Here, die God van Israel, daardeur sal ingaan; en dit sal gesluit bly.
Want hy, die vors, sit daarin om brood te eet voor die aangesig van die Here;
deur die voorportaal van die poort af sal hy ingaan en op dieselfde manier
daar uitgaan.” Daarop het hy my gebring na die noordpoort, aan die voorkant
van die huis; ek kyk toe en sien dat die huis van die Here met heerlikheid
vervul is.

Diaken*      Wysheid.

Leser        Die lesing uit Spreuke (9:1-11)

Diaken*      Laat ons aandag gee.

Leser

Die Wysheid het vir haar ‘n huis gebou, en sewe pilare as stutte daargestel.
Sy het haar slagvee geslag, haar wyn in ‘n mengvat gemeng, en haar tafel
gereed gemaak. Sy het haar dienaars uitgestuur, terwyl sy met ‘n verhewe
afkondiging die uitnodiging rig en sê: “Wie onverstandig is, laat hy hom na my
wend,” en vir wie ‘n gebrek aan verstand het, het sy gesê: “Kom, eet my
brood, en drink die wyn wat ek vir julle gemeng het; laat staan die
onverstandigheid, en julle sal lewe; en soek verstandigheid, sodat julle mag
lewe, en insig met kennis mag behaal. Hy wat bose mense teregwys, sal vir
homself oneer behaal, en hy wat ‘n goddelose bestraf, sal vir homself hoon
behaal. Bestraf bose mense nie, sodat hulle jou nie haat nie; bestraf ‘n wyse,
en hy sal jou liefhê. Deel mee aan die wyse, en hy sal nog wyser word, leer
die regverdige, en hy sal voortgaan om dit te aanvaar. Die beginsel van die
wysheid is die vrees van die Here en raad van die Heiliges is insig. Om die
Wet te ken is kenmerkend van ‘n goeie verstand, want op hierdie manier sal jy
lank lewe en sal lewensjare vir jou toegevoeg word.”

             Die Dringende Litanie

Diaken*      Laat ons sê, met ons hele siel en ons hele verstand, laat ons sê.

Volk         Here, ontferm U.

Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.
                                      13


Diaken*      Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
             hulle wat daar dien en hulle wat sing, en vir die volk hier
             teenwoordig, wat wag op u groot en ryke barmhartigheid.

             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
             barmhartigheid. Laat u deernis op ons neerdaal en op u hele
             volk wat wag op u ryke barmhartigheid.

(hardop)     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Leser        Gee, Here, dat ons vannag van sonde bewaar mag word.
             Lofwaardig is U, o Heer, die God van ons vaders; en geprys
             en verheerlik is u Naam tot in ewigheid. Amen.
             Laat u barmhartigheid, Here, oor ons wees, soos ons ons
             hoop gestel het op U.
             Lofwaardig is U, o Here, leer my u gebooie.
             Lofwaardig is U, o Meester, gee my insig in u gebooie.
                                   14


           Lofwaardig is U, o Heilige, verlig my deur u gebooie.
           U barmhartigheid, Here, is tot in ewigheid:
           Laat vaar nie die werke van u hande nie.
           U kom toe die lofprysing, U kom toe die lofgesang, U kom
           toe die heerlikheid: Vader, Seun en Heilige Gees, nou en
           altyd en tot in ewigheid. Amen.

Diaken*    Laat ons ons aandgebed tot die Here voleindig.

Volk       Here, ontferm U. En so na elk van die volgende bedes.

Diaken*    Help ons, red ons, ontferm U oor ons en bewaar ons, o God,
           deur u genade.

           Dat die hele aand volmaak, heilig, vreedsaam en sonder sonde
           mag wees, vra ons die Heer.

Volk       Skenk dit, o Heer. En so na elk van die volgende bedes.

Diaken*    Om ‘n engel van vrede, ‘n getroue gids en behoeder van ons
           siele en liggame, vra ons die Heer.

           Om vergifnis en kwytskelding van ons sondes en oortredinge,
           vra ons die Heer.

           Om wat goed en voordelig is vir ons siele, en om vrede vir die
           wêreld, vra ons die Heer.

           Dat ons die oorblywende tyd van ons lewe in vrede en
           boetvaardigheid mag voleindig, vra ons die Heer.

           Om ‘n Christelike einde aan ons lewens, vreedsaam en sonder
           lyding of rede tot skaamte, en om ‘n goeie verweer voor die
           ontsagwekkende regterstoel van Christus, laat ons vra.

           Terwyl ons ons alheilige, onbevlekte, hooggeseënde en
           glorieryke Meesteres, die Theotokos en immermaagd Maria,
           saam met al die heiliges gedenk, laat ons onsself en mekaar en
           ons hele lewe toevertrou aan Christus ons God.

Volk       Aan U, o Heer.

Priester   Want U is 'n goeie en mensliewende God, en tot U stuur ons die
           lof omhoog, tot die Vader en die Seun en die Heilige Gees, nou
           en altyd en tot in ewigheid.

Volk       Amen.

Priester   Vrede vir almal.
                                        15


Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Die priester sê in 'n gedempte toon

             Die Gebed van die Hoofbuiging

             O Here, ons God, wat die hemele neergebuig en vir die
             verlossing van die menslike geslag neergedaal het, kyk neer op
             u dienaars en op u erfdeel; want voor U, die ontsagwekkende
             dog mensliewende Regter, het u dienaars die hoof gebuig en in
             onderdanigheid die nek tot U geneig, sonder enige verwagting
             van menslike hulp, maar wagtend op u barmhartigheid en in
             afwagting op u verlossing. Behoed hulle te alle tye, ook vanaand
             en vannag, teen alle vyande, teen alle vyandige werkinge van
             die duiwel en teen ydele gedagtes en bose bedenksels.

(hardop)     Geloof en verheerlik sy die heerskappy van u Koninkryk, van die
             Vader en die Seun en die Heilige Gees, nou en altyd en tot in
             ewigheid.

Volk         Amen.


Indien die Broodbreking, oftewel Litie, gevier word, vind dit nou plaas; indien
nie, blaai na bl. 19

             **********************************************************
Die Litie

Toon 1 - deur Stefanus van die Heilige Stad

Vandag, o volke, is die eerstelingsvrug van ons verlossing gebore.
Want kyk, sy wat uit diegeslagte van ouds voorbestem is as Moeder en
Maagd,
en ontvanger van God, kom om uit ‘n onvrugbare vrou gebore te word.
‘n Blom het uit Isaï gebloei en ‘n staf het uit sy wortel ontspruit.
Laat ons voorvader Adam hom verheug en laat Eva met vreugde jubel.
Want kyk, sy wat uit die sy van Adam gebou is,
noem haar dogter en nakomeling openlik salig.
“Want,” sê sy, “verlossing is vir my gebore,
waardeur ek van die bande van die Doderyk bevry sal word.”
Laat Dawid jubel en tokkel op sy lier en laat hy God loof.
Want kyk, die Maagd kom voort uit ‘n dorre rots,
vir die verlossing van ons siele.
                                     16


Toon 2

Kom, almal wat maagdelikheid liefhet en na reinheid verlang.
Kom verwelkom met liefde die roem van maagdelikheid,
die bron van die lewe wat stroom uit ‘n harde rots,
die braambos van onstoflike vuur wat uit die onvrugbare kom
en ons siele reinig en verlig.

Toon 2 – deur Anatolius

Wat is die klank van die feesvierendes wat hier voortgebring word?
Joachim en Anna vier op mistieke wyse fees en sê:
“O Adam en Eva, verheug julle vandag saam met ons.
Want vir hulle wat van ouds deur hul oortreding die Paradys gesluit het,
en vir ons is ‘n mees roemryke vrug gegee,
Maria die dienares van God, wat die ingang daarvan vir ons almal oopmaak.”

Toon 2

Sy wat as die Koningin van almal voorbestem is,
as die woning van God,
het vandag uit die onvrugbare skoot van die vreugdevolle Anna gekom,
as die goddelike heiligdom van die ewige Wese,
waardeur die oormoedige Doderyk vertrap is.
En Eva en haar hele nageslag word in ‘n geborge lewe gevestig.
Laat ons op waardige wyse tot haar uitroep:
“Geseënd is u onder vroue
en geseënd is die vrug van u skoot.”

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 8

Op hierdie gelukkige dag van die fees
laat ons die geestelike siter bespeel;
want uit die saad van Dawid word die Moeder van die Lewe vandag gebore,
sy wat die duisternis vernietig,
die herstel van Adam en die herroeping van Eva,
die bron van onverganklikheid, en die bevryding van bederf,
deur wie ons vergoddelik en van die dood verlos is.
En laat ons die gelowiges saam met Gabriël tot haar roep:
“Verheug u, Begenadigde, die Here is met u,
Hy wat ons deur u sy groot barmhartigheid skenk.”

Diaken*      Wees ons barmhartig, o God, volgens u groot barmhartigheid,
             ons bid U, hoor en wees barmhartig.

Volk         Here, ontferm U. (3x)
                                       17


Diaken*       Ook bid ons vir die vrome, Ortodokse Christene.

Volk          Here, ontferm U. (3x)

Diaken*       Ook bid vir ons vader, pous en patriarg, N., ons aartsbiskop en
              herder, N., en vir al ons broers en susters in Christus.

Volk          Here, ontferm U. (3x)

Diaken*       Ook bid ons vir die mense van ons land, en vir alle owerhede en
              magte wat oor ons gestel is.

Volk          Here, ontferm U. (3x)

Diaken*       Ook bid ons om barmhartigheid, lewe, vrede, gesondheid,
              verlossing, besoeking, kwytskelding en vergifnis van sondes, vir
              die dienaars van God, die gemeentelede, lede van die
              gemeenteraad, skenkers en weldoeners van hierdie heilige
              tempel, asook sy dienaars (en hy gedenk die name van hulle
              wat die brode gebring het) wat hierdie heilige fees vier en
              hierdie gawes bring.

Volk          Here, ontferm U. (3x)

Diaken        Ook bid ons dat hierdie heilige kerk en hierdie stad / dorp en alle
              stede en dorpe en landelike gebiede bewaar mag word van die
              pes, hongersnood, aardbewings, oorstromings, brand, die
              swaard, buitelandse invalle, burgeroorlog en onvoorsiene dood;
              dat ons goeie en mensliewende God genadig, goed- en
              versoeningsgesind sal wees en al die toorn wat teen ons gewek
              is en alle siektes sal afwend en verdryf, en ons sal verlos van sy
              regmatige tugtiging wat oor ons hang, en Hom oor ons sal
              ontferm.

Terwyl bostaande gebed gebid word, sing die Volk Here, ontferm U veertig
keer in vier groepe van tien plus nog drie keer (of twaalf keer in vier groepe
van drie, of soveel keer as wat nodig mag wees).

Diaken*       Ook bid ons dat die Here ons God na die stem van die smeking
              van ons sondaars sal luister, en Hom oor ons sal ontferm.

Volk          Here, ontferm U. (3x)

Priester      Hoor ons, o God ons Redder, die Hoop van alle eindes van die
              aarde en van hulle daar ver op see; en wees barmhartig, wees
              barmhartig, o Meester, oor ons sondes, en ontferm U oor ons.

              Want U is 'n barmhartige en mensliewende God, en tot U stuur
              ons die lof omhoog, tot die Vader en die Seun en die Heilige
              Gees, nou en altyd en tot in ewigheid.
                                      18


Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Priester     O Meester groot van barmhartigheid, Here Jesus Christus ons
             God, deur die gebede van ons al-onbevlekte Meesteres, die
             Theotokos en immermaagd Maria, wie se Geboorte ons vier,
             deur die krag van die kosbare en lewendmakende Kruis, die
             beskerming van die eerbiedwaardige, liggaamlose hemelse
             kragte, die smekinge van die eerbiedwaardige, glorieryke
             profeet, Voorloper en Doper, Johannes, van die heilige,
             glorieryke en alomgeëerde Apostels, van die heilige, glorieryke
             en seëvierende martelare, van ons heilige en Goddraende
             Vaders en Moeders, van die (heilige van die kerk), van die
             heilige en regverdige Voorouers van God, Joachim en Anna, en
             al u Heiliges: Maak ons gebed aanvaarbaar.

Volk         Amen.

Priester     Skenk ons vergewing van ons oortredinge;

Volk         Amen.

Priester     Beskut ons onder die beskutting van u vleuels;

Volk         Amen.

Priester     Verdryf van ons alle vyande en teenstanders;

Volk         Amen.

Priester     Skenk ons lewe vrede;

Volk         Amen.

Priester     O Here, ontferm U oor ons en oor u wêreld en red ons siele,
             want U is goed en mensliewend.

Volk         Amen.

Dan neem die priester (of die diaken) die wierookbak en bewierook die brode
in die vorm van ‘n kruis, deur rondom die tafel te beweeg, terwyl die diaken (of
altaardienaar) met ‘n kers oorkant hom bly.
                                       19


Terwyl die priester die brode bewierook, sing hy (of die Volk):

             Maagd wat God gebaar het, verheug u;
             o begenadigde Maria, die Here is met u;
             geseënd is u onder die vroue en geseënd is die vrug van u
             skoot,
             want u het gebaar die Redder van ons siele.

Diaken*      Laat ons bid tot die Heer.

Volk         Here, ontferm U.

Die priester neem een van die brode en maak die teken van die Kruis met sy
regterhand daaroor, terwyl hy die volgende gebed hardop bid:

             Gebed van die Broodbreking

             O Here Jesus Christus ons God, wat die vyf brode in die
             woestyn geseën en die vyf duisend mans daarmee versadig het,
             seën U Self hierdie brode, en die koring, wyn en olie, en
             vermenigvuldig dit in hierdie dorp/stad, en oor die hele
             wêreld heen, en heilig u getroue dienaars wat daaraan deel het.

             Want dit is U wat alle dinge seën en heilig, o Christus ons
             God, en tot U stuur ons die lof omhoog, soos ook tot u beginlose
             Vader en u al-heilige, goeie en lewendmakende Gees, nou en
             altyd en tot in ewigheid.

Volk         Amen.

Die priester en diaken kus een van die brode en keer terug na die Heiligdom,
terwyl hulle een maal die volgende troparion in Toon 7 sing:

             Rykes het arm geword en honger gely, maar hulle wat die Here
             soek, sal geen goeie ding ontneem word nie.

Die sangers herhaal dit twee maal.

             ********************************************************
Die Vesperdiens word voortgesit met die Apostiga, met die verse van die
Fees tussen-in.

Toon 4

Die vreugde van die hele wêreld, die Albesonge Maagd,
het uit die regverdige Joachim en Anna vir ons opgekom,
sy wat vanweë haar buitegewone goedheid ‘n lewende tempel van God word,
en alleen tereg as Theotokos bekend staan.
Deur haar smekinge, o Christus ons God,
stuur u vrede op die wêreld neer
                                      20


en op ons siele u groot barmhartigheid.

Vers: Hoor, o dogter, en kyk, en neig u oor, en vergeet u volk, en die huis
      van u vader en die Koning sal u skoonheid begeer. (Ps. 44:11)

Volgens die aankondiging van die Engel
het u, o Maagd, vandag as die al-eerbiedwaardige kind
van die regverdige Joachim en Anna te voorskyn gekom,
as hemel en troon van God en vat van reinheid,
wat vooraf vreugde aan die hele wêreld verkondig,
die beskermer van ons lewe,
die opheffing van die vloek, die terugkeer van die seën.
Daarom, o Maagd wat deur God geroep is,
vra tydens u geboortefees om vrede
en groot barmhartigheid vir ons siele.

Vers: Die rykes van die volk sal U om u guns smeek. (Ps. 44:13)

Laat die onvrugbare, kinderlose Anna haar hande vandag vrolik klap.
Laat alles op aarde hulle feestelik tooi.
Laat konings dans en priesters hul in seënbedes verheug.
Laat die hele wêreld feesvier.
Want kyk, die Koningin, die onskuldige bruid van die Vader,
het uit die wortel van Isaï ontspruit.
Vroue sal nie langer kinders in droefheid baar nie,
want vreugde het soos ‘n blom te voorskyn gekom
en die lewe van die mensdom lewe in die wêreld.
Die gawes van Joachim word nie langer afgewys nie,
want die weeklag van Anna is in vreugde omskep,
sy wat sê: “Wees bly saam met my, alle uitverkorenes van Israel.
Want kyk, die Here het aan my die lewende paleis van sy heerlikheid gegee,
vir die gemeenskaplike vreugde en blydskap en die verlossing van ons siele.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 8. Deur Sergios van die Heilige Stad.

Kom alle gelowiges, laat ons ons haas na die Maagd.
Want kyk, sý word gebore wat voor die skoot bestem is om die Moeder van
ons God te wees,
die skatkis van maagdelikheid,
die staf van Aäron wat uit die wortel van Isaï ontspruit het,
die verkondiging van die Profete,
en die spruit van die regverdige Joachim en Anna.
Sy word nou gebore en die wêreld word saam met haar nuutgemaak.
Sy word gebore en die Kerk beklee haarself met majesteit.
Sy is die heilige tempel, die vat van die Godheid,
die maagdelike werktuig, die koninklike bruidsvertrek
waarin die wonderbare misterie van die onseglike vereniging
                                     21


van die nature wat in Christus bymekaar kom voltrek is.
Terwyl ons Hom aanbid, besing ons die al-onskuldige geboorte van die
Maagd.

Na die voltooing van die Apostiga, sê ons die Loflied van Simeon wat God
ontvang het (Lukas 2:29)

Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees, nou
             en altyd en tot in ewigheid.

Leser        Amen.
                                      22


Apolitikion - Toon 4

U geboorte, o Theotokos, het vreugde aan die hele wêreld openbaar,
want uit u het die Son van Geregtigheid, Christus ons God, opgekom.
Hy het die vloek losgemaak en die seën gegee.
En ná hy die dood beeindig het,
het Hy ons die ewige lewe gegee.

(drie maal)

Diaken*       Wysheid.

Leser         Seën.

Priester      Geseënd is Hy Wat Is, Christus ons ware God, immer, nou en
              altyd en tot in ewigheid.

Leser         Amen. Mag die Here God die heilige en onfeilbare geloof
              van die vrome, Ortodokse Christene saam met sy heilige
              Kerk versterk tot in ewigheid.

Priester      Hoogheilige Theotokos, red ons.

Leser         Eerbiedwaardiger as die Gerubim, en onvergelyklik
              glorieryker as die Serafim, het u ongeskonde God die
              Woord gebaar. Ware Theotokos, ons verheerlik u.

Die priester staan in die Heilige Deure met sy gesig na die Volk, en doen die
Groot Wegsending soos volg:

              Eer aan U, Christus God, ons hoop, eer aan U.

Leser         Eer aan die Vader en aan die Seun en aan die Heilige Gees,
              nou en altyd en tot in ewigheid.

              Here, ontferm U. (3x) Seën, vader.

Priester      Mag [Saterdagaand: Hy wat opgestaan het uit die dode]
              Christus ons ware God, deur die gebede van sy al-onbevlekte,
              al-onskuldige, heilige Moeder, wie se Geboorte ons vier, deur
              die krag van die kosbare en lewendmakende Kruis, die
              beskerming van die eerbiedwaardige liggaamlose hemelse
              kragte, die smekinge van die eerbiedwaardige, glorieryke
              Profeet, Voorloper en Doper, Johannes, van die heilige,
              glorieryke en alomgeëerde Apostels, van die heilige, glorieryke
              en seëvierende martelare, van ons heilige Goddraende Vaders
              en Moeders, van die heilige N. (aan wie die kerk toegewy is),
              van die heilige en regverdige Voorouers van God, Joachim en
              Anna, en van al die heiliges, Hom oor ons ontferm en ons red,
              want Hy is goed en mensliewend.
                                           23


               Deur die gebede van ons heilige vaders, Here Jesus Christus
               ons God, ontferm U oor ons en red ons.

Volk           Amen.

***************************************************************************************

           Let wel: Indien die Artoklasia bedien word, geskied die wegsending
           na die Apolitikia soos volg:

Diaken*        Laat ons bid tot die Heer.

Volk           Here, ontferm U.

Die priester kom by die Heilige Deure uit en seen die Volk, terwyl hy sê:

               Mag die seën van die Here en sy barmhartigheid oor julle kom,
               deur sy genade en mensliewendheid, immer, nou en altyd en tot
               in ewigheid.

Volk           Amen.

Leser          Mag die Here God die heilige en onfeilbare geloof van die
               vrome, Ortodokse Christene saam met sy heilige Kerk versterk
               tot in ewigheid.

Priester       Hoogheilige Theotokos, red ons.

Leser          Eerbiedwaardiger as die Gerubim, en onvergelyklik
               glorieryker as die Serafim, het u ongeskonde God die
               Woord gebaar. Ware Theotokos, ons verheerlik u.

Priester       Eer aan U, Christus God, ons hoop, eer aan U.

Leser          Eer aan die Vader en aan die Seun en aan die Heilige Gees,
               nou en altyd en tot in ewigheid.

               Here, ontferm U. (3x) Seën, vader.

Priester       Mag [Saterdagaand: Hy wat opgestaan het uit die dode],
               Christus ons ware God, deur die gebede van sy al-onbevlekte,
               al-onskuldige, heilige Moeder, wie se Geboorte ons vier, deur
               die krag van die kosbare en lewendmakende Kruis, die
               smekinge van die eerbiedwaardige, glorieryke Profeet,
               Voorloper en Doper Johannes, van die heilige, glorieryke en
               alomgeëerde Apostels, van die heilige, glorieryke en
               seëvierende martelare, van ons heilige en Goddraende vaders,
               van die heilige N. (aan wie die kerk toegewy is), van die heilige
               en regverdige Voorouers van God, Joachim en Anna, en van al
                              24


       die heiliges, Hom oor ons ontferm en ons red, want Hy is goed
       en mensliewend.

       Deur die gebede van ons heilige vaders, Here Jesus Christus
       ons God, ontferm U oor ons en red ons.

Volk   Amen.
                                      25


Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten
goede. Lei ons op u weg, om in u waarheid te wandel. Maak ons harte bly om
u heilige Naam te vrees, want U is groot en doen wonders. U alleen is God,
en daar is niemand soos U onder die gode nie, Here: kragtig in
barmhartigheid, en edel in mag, om almal wat op u heilige Naam hoop te help
en te vertroos en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar
handel met ons volgens u goedertierenheid, o geneesheer en heler van ons
siele. Lei ons na die hawe van u wil. Verlig die oë van ons harte tot die kennis
van u waarheid, en gee dat ons die res van die dag en ons hele lewe in vrede
en sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en
die heerlikheid: aan die Vader en die Seun en die Heilige Gees, nou en altyd
en tot in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en
te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.

Vierde Gebed

U wat deur die heilige Kragte met nimmerswygende gesange en
onophoudelike lofliedere besing word, vul ons mond met u lof, om u heilige
Naam te verhef en gee ons 'n aandeel en erfdeel saam met almal wat u in
waarheid vrees, en wat u gebooie onderhou, deur die gebede van die heilige
Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.
                                     26


Vyfde Gebed

Here, Here, wat die heelal in u vlekkelose hand hou, wat lankmoedig teenoor
ons almal is en bedroef is oor ons boosheid, dink aan u medelye en u
barmhartigheid Besoek ons in u goedheid, en gee dat ons die res van dag die
veelsoortige liste van die bose mag ontvlug, en bewaar ons lewe van alle
aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met
wie U geloof word, saam met u alheilige, goeie en lewendmakende Gees, nou
en altyd en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld
geskenk het, en ons die pand van die beloofde Koninkryk gegee het deur die
goeie wat reeds aan ons geskenk is, wat ons gedurende dié deel van die dag
wat verby is in staat gestel het om alle kwaad te vermy, gee dat ons ook die
oorblywende deel onberispelik voor u heilige heerlikheid mag voltooi, terwyl
ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die
Seun en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in
ontoeganklike lig, wat die hele skepping met wysheid gevorm het, wat die lig
en die duisternis van mekaar geskei het, en wat die son daargestel het om te
heers oor die dag, en die maan en die sterre oor die nag, wat ons, sondaars,
waardig geag het om in hierdie uur in dankbare erkentlikheid voor u aangesig
te kom, en U ons aand-lofgesang te bring: Laat ons gebed soos wierook voor
u aangesig opgaan, en aanvaar dit as 'n welriekende geur. Gee dat ons
hierdie aand en die nag wat voorlê in vrede mag deurbring. Beklee ons met
die wapens van die lig. Red ons van die vrees van die nag, en van alles wat in
duisternis rondsluip. Gee ons die slaap, wat U ons in ons swakheid vir rus
geskenk het, vry van alle duiwelse fantasieë. Ja, Meester van die heelal,
gewer van die goeie, mag ons ons ook op ons beddens verootmoedig en aan
u naam dink in die nag, en mag ons, verlig deur die oordenking van u
gebooie, met blymoedigheid van siel opstaan om die lof van u goedheid te
besing, terwyl ons gebede en smekinge, vir ons eie sondes en dié van u hele
volk, voor u medelye opdra. Besoek hulle in u barmhartigheid, deur die
gebede van die heilige Theotokos.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.
               27


Die Vesperdiens vir die Geboorte
 van die Hoogheilige Theotokos
      en Immermaagd Maria
28
