Die Veranderlike vir die Goddelike Liturgie van die H. Johannes
Chrysostomos vir die Sondag van Alle Heiliges

Gewone Antifone en Lied van die Intog vir Sondae

Apolitikia

Opstanding - Toon 8

Uit die hoogte het U neergedaal, o Goedhartige,
en U het aanvaar om drie dae in die graf te bly,
om ons van ons hartstogte te bevry.
O Heer, ons Lewe en ons opstanding:
Eer aan U!

Alle Heiliges - Toon 4

Oor die hele wêreld is u Kerk getooi
in die bloed van u Martelare
soos met purper en fyn linne,
en deur hulle roep sy tot U, o Christus God:
Laat u barmartighede op u volk neerdaal,
skenk vrede aan u gemeenskap,
en aan ons siele u groot barmhartigheid.

Apolitikion van die Kerk

Kontakionvan Alle Heiliges – Toon 8

Aan U, Here, wat die Skepping geplant het,
bied die wêreld die Goddraende martelare
as die eerstelinge van die natuur.
Bewaar u Kerk deur hulle smekinge in diepe vrede,
deur die Theotokos, U wat ryk aan barmhartigheid is,

Prokimenon. Toon 8. (Psalm 67)

Wonderbaar is God in sy Heiliges, die God van Israel.
Vers: Loof God in die kerke, die Here uit die fonteine van Israel.

Die Lesing uit die Brief van Paulus aan die Hebreërs (11:33-12:2).

Broeders, al die heiliges het deur die geloof koninkryke oorweldig,
geregtigheid uitgeoefen, beloftes verkry, bekke van leeus toegestop, die krag
van vuur uitgeblus, die skerpte van die swaard ontvlug, krag uit swakheid
ontvang het, dapper gewees het in die oorlog, leërs van vreemdes op die vlug
gedryf het. Vroue het hulle dode deur opstanding teruggekry, en ander is
gefolter en wou geen bevryding aanneem nie, om 'n beter opstanding te kan
verkry. Ander weer het die proef van bespottinge en géselinge deurstaan,
ook van boeie en gevangenis. Hulle is gestenig, in stukke gesaag, versoek,
deur die swaard vermoor. Hulle het rondgeloop in skaapvelle en in bokvelle;
hulle het gebrek gely, hulle is verdruk, mishandel – die wêreld was hulle nie
werd nie – hulle het in woestyne rondgedwaal en op berge en in spelonke en
skeure in die grond. En alhoewel hulle almal deur die geloof getuienis
ontvang het, het hulle die belofte nie verkry nie, omdat God iets beters oor
ons beskik het, sodat hulle nie sonder ons volmaak sou word nie. Daarom
dan, terwyl ons so 'n groot wolk van getuies rondom ons het, laat ons ook elke
las aflê en die sonde wat ons so maklik omring, en met volharding die
wedloop loop wat voor ons lê, die oog gevestig op Jesus, die Leidsman en
Voleinder van die geloof.

Halleluja (3x). Toon 4 (Psalm 33)

Die regverdiges het geroep en die Here het hulle gehoor, en hulle uit al hulle
verdrukkinge gered.
Vers: Menigvuldig is die verdrukkinge van die regverdiges, maar uit hulle
almal sal die Here hulle red.

Die Lesing uit die Evangelie volgens Mattheüs (10:32-33, 37-38, 19:27-30)

En die Here het gesê: Elkeen dan wat My sal bely voor die mense, hom sal ek
ook bely voor my Vader wat in die hemele is. Maar elkeen wat My verloën
voor die mense, hom sal ek ook verloën voor my Vader wat in die hemele is.
Wie vader of moeder bo My liefhet, is my nie waardig nie; en wie seun of
dogter bo My liefhet, is My nie waardig nie. En wie sy kruis nie neem en agter
My volg nie, is My nie waardig nie. Daarop antwoord Petrus en sê vir Hom:
Kyk, ons het alles verlaat en U gevolg. Wat sal daar dan vir ons wees? En
Jesus sê vir hulle: Voorwaar ek sê vir julle wat My gevolg het, in die
wedergeboorte wanneer die Seun van die Mens op sy heerlike troon gaan sit,
julle ook op twaalf trone sal sit en die twaalf stamme van Israel sal oordeel. En
elkeen wat huise of broers of susters of vader of moeder of vrou of kinders of
grond ter wille van my Naam verlaat het, sal honderd maal soveel ontvang en
die ewige lewe beërwe. Maar baie wat eerste is, sal laaste wees, en wat
laaste is, eerste.

“Dit is waarlik gepas…” soos gewoonlik.

“Ons het die Ware Lig aanskou…” soos gewoonlik.

Kommunielied

Loof die Here uit die hemele; loof Hom in die hoogste hemele. Halleluja.

O regverdiges, jubel in die Here. ‘n Loflied betaam die opregtes. Halleluja.
Halleluja. Halleluja. (Ps. 32)
