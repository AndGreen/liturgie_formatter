Menaion April 2 Ons Regverdige Vader Titus die Wonderdoener
Die Veranderlike vir die Vesperdiens
By “Heer, ek het U aangeroep….” sing ons die volgende stigiere.
Toon 8
Ons Godgesinde Vader Titus,
jy het jou Kruis gedra,
Christus gevolg en al die hartstogte aan jou siel onderwerp,
en daarom het jy genade van Bo ontvang
om die hartstogte te genees,
siektes te laat ophou en geeste te verdryf
van hulle wat hul tot jou haas.
Daarom vier ons feestelik jou gedagtenis.

Ons alsalige vader Titus,
in jou toewyding deur asketiese stryd gereinig
en in jou gees verlig deur deelname aan die Goddelike,
het jy waarlik die alheilige salwing van die priesterskap
met die goedkeuring van die Goddelike Gees ontvang,
en het jy soos ‘n engel
jou God en Skepper op aarde voortreflik gedien.

O Regverdige Titus deur God geïnspireer,
met jou siel stralend met die lig van die Ortodoksie,
het jy die newel van duister kettery kleiner gemaak
en ná jy soos ‘n stralende ster opgegaan het,
verlig jy altyd die eindes van die aarde
met jou ligbringende wonderwerke.
Daarom eer ons almal jou getrou en noem ons jou salig.


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8
Met watter oë sal ek u skone gelaat aanskou,
ek wat my vleeslike oë deur die hartstogte besoedel het?
Of veelmeer, hoe sal ek, die losbandige, met my onrein lippe
u ikoon wat die Goddelike gelykenis dra, soen?
En hoe sal ek wat met skuld belaai is
my hande wat ek nutteloos gemaak het,
na u Goddelike genade uitstrek?
O Meesteres, red my.

Of die Kruistheotokion (op Dinsdag- en Donderdagaande) – Toon 8
O Jesus, die son het gesidder
toe dit U uit vrye wil aan die Kruis uitgestrek sien,
die aarde het geskud, die rotse het geskeur,
die grafte het in vrees oopgegaan, al die magte was verbaas,
en sy wat U sonder ervaring van ‘n man gebaar het,
het, toe sy U aanskou, met geweeklag uitgeroep:
“Wee my, wat is die gesig?”

Apolitikion – Toon 8

In jou, o Vader, is die beeld van God volkome bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o Regverdige Vader Titus,
is jou gees verheug saam met die Engele.


Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 4
Deur die strome van jou trane, o wyse,
het jy soos ‘n boom wat immer uitswel,
ryklik vrugte van geregtigheid laat ontspruit.
Daarom kom ons byeen en eer ons jou tereg,
o Titus wat wonders doen, sieraad van askete,
maar behoed ons almal deur jou smekinge.

Ná jy die warboel van die lewe versaak
en heel jou lewe stil deurgebring het, o wyse,
het jy na God oorgegaan,
ons Regverdige Vader wat wonders doen.


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4
Ons neem almal ons toevlug tot u beskutting,
en vra u dringend, o onbevlekte Maagd:
Hou nie op om tot die Mensliewende te bid nie
dat u dienaars gered mag word.

Of die Kruistheotokion (op Woensdag- en Vrydagoggende) – Toon 8
O Meester, toe die ooilam, u Moeder,
U aan die Kruis uitgestrek sien,
het sy moederlik gejammer en tot U uitgeroep:
“My Kind, ek besing u onseglike barmhartigheid.”

Sinaksarion
Op die 2de van vandeesmaand die Gedagtenis aan ons regverdige Vader Titus.
Verse.       En dit, Titus? Versaak ook jy die lewe?
             Ek versaak dit en gaan heen om eer aan die Here te gee.

             Op die 2de het die geestelike wesens Titus se siel weggeneem.
Op dieselfde dag die Gedagtenis aan die Heilige Martelare en broers Amfianos en
Aidesios.
Op dieselfde dag, die Gedagtenis aan die Heilige Maagd en Martelares Theodora.
Op dieselfde dag die Gedagtenis aan die Heilige Martelaar Polykarpus.
Deur hul heilige gebede, o God, ontferm U oor ons. Amen.
