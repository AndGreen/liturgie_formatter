                                       1


DIE DIENS VAN DIE KLEIN OM-HULP-ROEPENDE KANON,
OFTEWEL, DIE KLEIN PARAKLISIS,
TOT DIE HOOGHEILIGE THEOTOKOS

'N WERK VAN THEOSTIRIKTOS DIE MONNIK (OF THEOPHANES)

(Die diens van die Klein Paraklisis word ten tye van swaarkry of sielestryd
gesing en gedurende die eerste veertien dae van Augustus.)

Priester     Geseënd is ons God, immer, nou en altyd en tot in ewigheid.

Volk         Amen.

Psalm 142

Here, hoor my gebed; luister na my smeking in u waarheid; verhoor my in u
geregtigheid.
En gaan nie na die gereg met u kneg nie, want niemand wat leef, sal voor u
aangesig geregverdig word nie.
Want die vyand het my siel vervolg; hy het my lewe tot teen die grond
verneder; hy het my laat sit in duisternis soos hulle wat lankal dood is, en my
gees is vermoeid oor my; my hart is ontsteld in my.
Ek het gedink aan die dae van weleer; ek het nagedink oor al u dade; oor die
werke van u hande het ek steeds nagedink.
Ek het my hande na U toe uitgesteek; my siel smag na U soos 'n dorsland.
Hoor my gou, Here; my gees het my begewe.
Wend nie u aangesig van my af nie, sodat ek nie sal word soos hulle wat in
die kuil neerdaal nie.
Laat my in die môre u barmhartigheid hoor, want op U het ek my hoop gestel.
Maak aan my die weg bekend, Here, waarop ek moet gaan, want tot U het ek
my siel opgehef.
Bevry my van my vyande, Here, want tot U het ek my toevlug geneem. Leer
my om u wil te doen, want U is my God.
U goeie Gees sal my in 'n land van opregtheid lei. Om u naam ontwil, Here,
sal U my lewend maak.
In u geregtigheid sal U my siel uit verdrukking lei. En in u ontferming sal U my
vyande uitroei.
En sal U almal vernietig wat my siel verdruk, want ek is u kneg.

Toon 4

Die Here is God en het aan ons verskyn. Geseënd is Hy wat kom in die Naam
van die Here.

Vs. 1 Bely die Here met dankbaarheid en roep sy heilige Naam aan.

Die Here is God en het aan ons verskyn. Geseënd is Hy wat kom in die Naam
van die Here.
                                     2


Vs. 2 Al die nasies het my omsingel, maar in die Naam van die Here het ek
      hulle afgeweer.

Die Here is God en het aan ons verskyn. Geseënd is Hy wat kom in die Naam
van die Here.

Vs. 3 Dit het van die Here gekom, en dit is wonderbaar in ons oë.

Die Here is God en het aan ons verskyn. Geseënd is Hy wat kom in die Naam
van die Here.

Toon 4 (Ο υψωθείς εν τω Σταυρω)

Laat ons ons reikhalsend haas na die Theotokos,
en met bekering as geringe sondaars neerval,
terwyl ons uitroep uit die diepte van ons siel:
Meesteres, kom ons te hulp,
betoon medelye aan ons.
Haas u want ons gaan tot niet
deur ons menigte foute.
Stuur nie u dienaars verleë terug nie,
want ons het u as ons enigste hoop verkry.

Eer aan die Vader en aan die Seun en aan die Heilige Gees.

(Ons herhaal bogenoemde of sing die Apolitikion van die Kerk)

Nou en altyd en tot in ewigheid. Amen.

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie weggaan van u nie,
want u red u dienaars altyd uit allerhande gevare

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
                                       3


U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.            Ek sal wetteloses u weë leer, en die goddeloses sal hulle tot
U wend.       Red my van bloedskuld, o God, God van my heil; my tong sal
jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

Eerste Ode. Die Irmos – Toon 8

Op trek deur die see soos oor droë grond
om aan die ellendes
van Egipte te ontvlug
het die Israeliet luid uitgeroep:
“Tot ons Verlosser en God laat ons nou sing.”

Hoogheilige Theotokos, kom tot ons hulp.

Deur vele versoekinge vasgehou,
in my soeke na uitkoms
neem ek my toevlug nou tot u.
O Moeder van die Woord, immerMaagd'lik,
uit moeilikhede en gevare verlos my nou.

Hoogheilige Theotokos, kom tot ons hulp.

Die aanslae van hartstogte teister my;
met groot moedeloosheid
vul dit nou hierdie siel van my.
Bring vrede, o Maagd, deur die kalmte,
van u Seun en God, o al-onskuldige.

Eer aan die Vader en aan die Seun en aan die Heilige Gees.

Ons God en Verlosser het u gebaar;
                                        4


u, o Maagd, versoek ek
om uit gevare gered te word.
Want tot u neem ek nou my toevlug
tot u verhef ek my siel en ook my verstand.

Nou en altyd en tot in ewigheid. Amen.

Siek is my liggaam en so ook my siel.
Ag my tog waardig
van Goddelike opsig en u sorg,
o enige Moeder van God,
want u is goed en het Hom gebaar wat die Goeie is.

Derde Ode. Die Irmos.

Die gewelf van die hemel,
het U gemaak, o my Heer,
en as die Kerk se meesterbouer,
maak my fondamente sterk
om U lief te hê,
die kruin van ons verlange,
ondersteuning van gelowiges,
enig Mensliewende.

Hoogheilige Theotokos, kom tot ons hulp.

As beskermster van my lewe
en my beskutting kies ek u.
o Maagd wat aan God geboorte gegee het,
lei my as ‘n loods nou
tot in u hawe,
o bron van die goeie,
ondersteuning van gelowiges,
enig algepresene.

Hoogheilige Theotokos, kom tot ons hulp.

Die siel se verwarring,
o reine Maagd, smeek ek u,
en die storm van moedeloosheid,
verdryf dit ver van my.
Want u, o Bruid van God,
het die Vredevors gebaar,
Hy wat die Christus is,
o enig al-vleklose.

Eer aan die Vader en aan die Seun en aan die Heilige Gees.

Hom wat weldade doen,
die Bron van die goeie, het u gebaar.
                                        5


Die rykdom van sy weldadigheid
stort dit oor almal uit.
Want u kan alles doen,
wat die Christus gebaar het,
Hy wat sterk in krag is,
daar u deur God geseën is.

Nou en altyd en tot in ewigheid. Amen.

Deur boosaardige kwale
en hartstogte o so siek
word ek op die proef gestel, o Maagd.
Kom u my nou te hulp.
Want, o al-onskuldige,
ek ken u as ‘n skatkis,
onfeilbaar, die onuitputlike,
vol van genesinge.

Verlos ons tog,
u dienaars, van gevare, o Theotokos,
want ons almal neem naas God ons toevlug nou tot u,
as ondeurdringbare muur en ons beskermer.

Ontferm u,
in u welwillendheid, algeprese Theotokos,
oor die vermoeiende lyding van my liggaam
en genees tog die pyn van my siel.

(Die priester gedenk hulle vir wie die Paraklisis gesing word, in die volgende
Litanie.)

Priester     Wees ons barmhartig, o God, volgens u groot barmhartigheid,
             ons bid U, hoor en wees barmhartig.

Volk         Here, ontferm U. (3x)

Priester     Ook bid vir ons vader, pous en patriarg, N., ons aartsbiskop en
             herder, N., en vir al ons broers en susters in Christus.

Volk         Here, ontferm U. (3x)

Priester     Ook bid ons om barmhartigheid, lewe, vrede, gesondheid,
             verlossing, besoeking, kwytskelding en vergifnis van sondes,
             van die dienaars van God, alle vrome en Ortodokse Christene,
             wat in hierdie stad bly of vertoef, die gemeentelede, opsigters,
             bydraers en weldoeners van hierdie heilige kerk.

Volk         Here, ontferm U. (3x)

Priester      Ook bid ons vir die dienaars van God (en die priester gedenk
                                       6


              by name hulle vir wie die Paraklisis gesing word).

Volk          Here, ontferm U. (3x)

Priester      Want U is 'n barmhartige en mensliewende God, en tot U stuur
              ons die lof omhoog, tot die Vader en die Seun en die Heilige
              Gees, nou en altyd en tot in ewigheid.

Volk          Amen.

(Na die smeekgebed, die volgende Kathisma.)

Toon 2. Τα άνω ζητων.

O vurig gebed, en muur wat oninneembaar is,
o bron van erbarming, die toevlug van die wêreld,
ons roep dringend nou tot u:
o Theotokos, Meesteres, haas u tog,
en uit gevare kom verlos ons nou,
o enige vinnige beskermster.

Vierde Ode. Die Irmos.

Ek het gehoor, o my Here,
van die geheimenis,
van u heilsbestel,
en u werke het ek goed oordink,
en u Godheid het ek geëer en verheerlik.

Hoogheilige Theotokos, kom tot ons hulp.

Bring tot bedaring, o Bruid van God,
die groot onrustigheid
van my hartstogtlikheid
en die vloedgolf van my misstappe,
u wat my loods en my Here gebaar het.

Hoogheilige Theotokos, kom tot ons hulp.

Skenk aan my uit die onmeetlikheid
van u medelye
wanneer ek tot u roep
u wat die Goedhartige gebaar het,
ja die Verlosser van almal wat u besing.

Eer aan die Vader en aan die Seun en aan die Heilige Gees.

'n Lied, 'n loflied van danksegging,
vir u vele gawes,
wat ons met lus geniet,
                                        7


hef ons tot u aan, o alreine,
ons wat u erken as Moeder van ons God.

Nou en altyd en tot in ewigheid. Amen.

As ons hoop en ons steunpilaar,
en van ons verlossing
'n vesting wat nie wankel nie
het ons u verkry, algepresene,
en word ons bevry van alle teëspoede.

Vyfde Ode. Die Irmos.

Kom verlig ons, Heer,
deur u wette en u voorskrifte,
en deur u sterke arm o so hoog verhef,
skenk ons die vrede wat van U kom, o mensliewende.

Hoogheilige Theotokos, kom tot ons hulp.

Maak my hart nou vol
met u blydskap, o alreine Maagd,
en gee aan my u reine vreugde ongedeerd,
want u het die bron van ons blydskap eens vir ons gebaar.

Hoogheilige Theotokos, kom tot ons hulp.

Kom verlos ons nou,
uit gevare, o Theotokos, so rein,
wat die verlossing gebaar het, die tydlose,
en die vrede wat elk verstand te bowe gaan.

Eer aan die Vader en aan die Seun en aan die Heilige Gees.

Laat soos mis verdwyn
my oortredinge, o Bruid van God,
deur die verligting van u helder glans,
u wat die goddelik lig gebaar het, die voortydelike.

Nou en altyd en tot in ewigheid. Amen.

Maak, o Maagd, gesond,
die behoefte van my hartstogte,
en ag my waardig van u tere sorg,
en skenk gesondheid nou aan my deur u voorbidding.

Sesde Ode. Die Irmos.

My pleitgebed
sal ek uitstort voor die Heer
                                       8


en aan Hom sal ek my swaarkry bekendmaak.
Want kyk my siel
is vervul met die slegte -
tot naby die dood het my lewe nou neergedaal.
Soos Jona pleit ek tot U:
Uit verderf, o my God, kom verhef my op.

Hoogheilige Theotokos, kom tot ons hulp

Uit die dood
en uit verderf het Hy gered
my natuur, die dood se gevangene,
en ook dié van verderf,
deur Homself oor te lewer,
tot in die dood. Kom o Maagd, doen nou voorbidding,
by u Here en u Seun,
om uit die kwaad van my vyande my te red.

Hoogheilige Theotokos, kom tot ons hulp

Ek ken u,
as my lewe se beskermster,
en 'n vesting, o reine Maagd, allerveilig.
Jaag nou uiteen
die groot hordes van versoeking,
en kom verdryf die demone se aanvalle.
Ek pleit by u altydeur
om uit verderf van die hartstogte my te red.

Eer aan die Vader en aan die Seun en aan die Heilige Gees.

O Jongvrou,
as 'n ommuurde toevlugsoord
en volkome verlossing van ons siele
het ons u verkry
ja ons uitkoms in verdrukking
en in u lig verbly ons ons immermeer.
O Meesteres, red nou ook ons
van die hartstogte en gevare wat ons bedreig.

Nou en altyd en tot in ewigheid. Amen.

Ek lê nou
plat uitgestrek op my siekebed
sonder enige genesing vir my liggaam,
maar u wat God
die Verlosser van almal,
en die Bevryder van siektes gebaar het
ek pleit by u want u is goed
laat my opstaan uit die verderf van my krankhede.
                                       9


Verlos ons tog,
u dienaars, van gevare, o Theotokos,
want ons almal neem naas God ons toevlug nou tot u,
as ondeurdringbare muur en ons beskermer.

O Vleklose,
wat deur 'n woord aan die Woord in die laaste dae
onverklaarbaar geboorte gegee het,
doen voorbidding, want u het die toegang van 'n moeder.

(Die priester gedenk weer hulle vir wie die Paraklisis gesing word, in die
volgende Litanie.)

Priester     Wees ons barmhartig, o God, volgens u groot barmhartigheid,
             ons bid U, hoor en wees barmhartig.

Volk         Here, ontferm U. (3x)

Priester     Ook bid vir ons vader, pous en patriarg, N., ons aartsbiskop en
             herder, N., en vir al ons broers en susters in Christus.

Volk         Here, ontferm U. (3x)

Priester     Ook bid ons om barmhartigheid, lewe, vrede, gesondheid,
             verlossing, besoeking, kwytskelding en vergifnis van sondes,van
             die dienaars van God, alle vrome en Ortodokse Christene, wat
             in hierdie stad bly of vertoef, die gemeentelede, opsigters,
             bydraers en weldoeners van hierdie heilige kerk.

Volk         Here, ontferm U. (3x)

Priester     Ook bid ons vir die dienaars van God (en die priester gedenk by
             name hulle vir wie die Paraklisis gesing word).

Volk         Here, ontferm U. (3x)

Priester     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Kontakion. Toon 2

O Beskerming van Christene wat nie beskaam nie,
O voorspraak by die Skepper wat nie verander nie,
veronagsaam nie die stem van ons sondaarsbedes nie,
maar wees gou, want u is goed,
om ons te hulp te kom wat met vertroue tot u roep:
Haas u tot voorbidding, maak gou om te smeek,.
                                       10


want u, o Theotokos,waak altyd, oor dié wat u eer.

Die eerste Antifoon van die Bedevaartsliedere in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Die Prokimenon - Toon 4 (Ps. 44)

Ek sal u naam gedenk van geslag tot geslag.

Ek sal u naam gedenk van geslag tot geslag.

Vers. Hoor, o dogter, kyk, en neig u oor, vergeet u volk, en die huis van u
vader en die Koning sal u skoonheid begeer.

Ek sal u naam gedenk van geslag tot geslag.

Ek sal u naam gedenk * van geslag tot geslag.

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige
              Evangelie. Vrede vir almal.

Volk          En vir u gees.

Priester      Die Lesing uit die heilige Evangelie volgens Lukas. [1:39-49, 56]

Volk          Eer aan U, o Heer, eer aan U.

Priester      Laat ons aandag gee.
                                      11


In daardie dae het Maria opgestaan en haastig na die bergstreek gegaan, na
'n stad van Juda; en sy het in die huis van Sagaría gekom en Elisabet
gegroet. En toe Elisabet die groet van Maria hoor, het die kindjie in haar skoot
opgespring; en Elisabet is vervul met die Heilige Gees en het met 'n groot
stem uitgeroep en gesê: Geseënd is jy onder vroue, en geseënd is die vrug
van jou skoot! En wat het my oorgekom dat die moeder van my Here na my
toe kom? Want kyk, toe die geluid van jou groet in my ore klink, het die kindjie
in my skoot van vreugde opgespring. En salig is sy wat geglo het, want die
dinge wat deur die Here aan haar gesê is, sal vervul word. En Maria het gesê:
My siel maak die Here groot, en my gees is verheug in God, my Saligmaker;
omdat Hy die nederige toestand van sy diensmaagd aangesien het, want kyk,
van nou af sal al die geslagte my salig noem. Want Hy wat magtig is, het
groot dinge aan my gedoen, en heilig is sy naam. En Maria het by haar
omtrent drie maande gebly; en sy het teruggegaan na haar huis toe.

Volk Eer aan U, o Heer, eer aan U.

Toon 2

Eer aan die Vader en aan die Seun en aan die Heilige Gees.

Vader, Woord en Gees, Drie-eenheid in eenheid, wis uit die menigte
aanklagte teen my.

Nou en altyd en tot in ewigheid. Amen.

Deur die gebede van die Theotokos, o Barmhartige, wis uit die menigte
aanklagte teen my.

Ontferm U oor my, o God, volgens u groot ontferming, en volgens die
menigvuldigheid van u medelye wis uit my oortreding.

Toon 6. (Ολην αποθέµενοι)

Moet my nie toevertrou aan bloot menslike beskerming,
o Alheil'ge Meesteres, maar aanvaar die smeekgebed van u smekeling.
Kwelling neem besit van my, uithou kan ek nie meer
die demone se skerp pylskote. Skuiling verkry ek nie,
nog 'n plek van toevlug, ek ellendeling.
Oraloor word ek aangeval en geen vertroosting het ek buiten u,
Meesteres van die wêreld, die hoop en beskerming van die wat glo,
Moet nie my smeekgebed oorsien nie, doen wat tot my voordeel strek.

Die Theotokia

Geeneen wat hom op u verlaat,
keer heel beskaamd gestel van u af terug nie,
o reine Maagd, o Theotokos,
maar hy vra om die genade en ontvang dan die gawe,
wat mees voordelig is vir sy versoek.
                                      12


Die uitkoms van verdruktes
en die bevryding van ongesteldes,
is u, o Maagd, Theotokos;
red u stad en volk,
hulle wat aangeval word se vrede
die stormgeteisterdes se stilte,
en die enigste beskerming van gelowiges.

Priester     O God, red u volk en seën u erfdeel. Besoek u wêreld met
             barmhartigheid en ontferming. Verhef die horing van Ortodokse
             Christene, en laat u ryke barmhartighede op ons neerdaal, deur
             die gebede van ons al-onbevlekte Meesteres, die Theotokos en
             immermaagd Maria, deur die krag van die kosbare en
             lewendmakende Kruis, die beskerming van die
             eerbiedwaardige, liggaamlose hemelse kragte, die smekinge
             van die eerbiedwaardige, glorieryke profeet, Voorloper en
             Doper, Johannes, van die heilige, glorieryke en alomgeëerde
             Apostels, van ons vaders onder die Heiliges, die groot hiërarge
             en ekumeniese leraars, Basilios die Grote, Gregorius die
             Teoloog en Johannes Chrysostomos, Athanasius en Kurillos,
             Johannes die Barmhartige, patriarge van Alexandrië, Nikolaas
             van Mira, Spiridon, biskop van Trimythous, die wonderwerkers,
             van die heilige, glorieryke Grootmartelare Joris die
             Segetekendraer, Dimitrios die Mirrestromende, Theodorus die
             Rekruut en Theodorus die Bevelvoerder, van die
             priestermartelare Charalambos en Eleftherios, en al die heilige
             en seëvierende Martelare en Martelaresse, van ons heilige en
             Goddraende Vaders, van die heilige N. (aan wie die kerk
             toegewy is, vir soverre nie reeds vermeld nie), van die heilige en
             regverdige Voorouers van God, Joachim en Anna, van die
             heilige N. (van die dag) en al u Heiliges, smeek ons U, o Here,
             wat alleen ryk aanl barmhartigheid is, verhoor ons, sondaars,
             wat tot U bid en wees ons barmhartig.

Volk         Here, ontferm U. (12x)

Priester     Deur die barmhartigheid, ontferminge en mensliewendheid van
             u eniggebore Seun, met Wie U geloof word, saam met u
             alheilige, goeie en lewendmakende Gees, nou en altyd en tot in
             ewigheid.

Volk         Amen.

Sewende Ode. Die Irmos.

Deur geloof in die Drie-eenheid,
het die jong mans uit Judea eens in Babilon
waar hulle aangekom het
die vlamme van die vuuroond
ondervoet vertrap terwyl hul sing:
                                         13


O God, lofwaardig is U,
die God van ons Vaders!

Hoogheilige Theotokos, kom tot ons hulp.

In U wil om verlossing
o Verlosser, vir ons te gee in u heilsbestel,
het U eens as woonplek
die Maagd se skoot bewoon
haar as beskermer geopenbaar.
O God, lofwaardig is U,
die God van ons Vaders!

Hoogheilige Theotokos, kom tot ons hulp.

Reine Moeder, versoek Hom
wat ontferming wil gee want U het Hom gebaar
dat hulle vrygemaak word
van foute en sielsbesoed'ling
wat gelowig nou roep en sing:
O God, lofwaardig is U,
die God van ons Vaders!

Eer aan die Vader en aan die Seun en aan die Heilige Gees

U het haar wat U gebaar het
as 'n skatkis van heil, bron van onverganklikheid,
'n toring van beskerming,
en 'n poort tot bekering
aangetoon aan hul wat roep:
O God, lofwaardig is U,
die God van ons Vaders!

Nou en altyd en tot in ewigheid. Amen.

Verwerdig, o Theotokos,
om die liggaam se swakhede en siektes van die siel,
gesond te maak van hulle
wat liefdevol tot u nadir
tot u heilige beskerming,
want u het Christus gebaar
vir ons as Saligmaker.

Agste Ode. Die Irmos.

Die Hemelkoning,
tot wie die Engeleskaar sing
dit is Hy vir wie julle nou moet sing,
ja kom verhef Hom
deur al die baie eeue.
                                       14


Hoogheilige Theotokos, kom tot ons hulp.

Moet hul nie oorsien
wat by u om hulp kom smeek nie
wanneer hul, o jonge Maagd, u besing nie
en u verhef nie,
ja selfs deur alle eeue.

Hoogheilige Theotokos, kom tot ons hulp.

Genesingwonders
giet u in oorvloed op hulle
wat u, o Maagd, besing met vertroue,
ja hulle verhef u
bevalling so onuitspreeklik.

Eer aan die Vader en aan die Seun en aan die Heilige Gees.

U bring genesing
vir my siel se krankhede
en die pyne, o Maagd, van my liggaam,
sodat ek u verheerlik
u wat Gods guns ontvang het.

Nou en altyd en tot in ewigheid. Amen.

U jaag die aanvalle
van die versoekinge uiteen
en die hartstogte, o Maagd, se aanslag;
ons besing en prys u
daarom deur alle eeue.

Negende Ode. Die Irmos.

Gered deur u toedoen,
sing ons en bely ons
u as die ware Godsmoeder, o reine Maagd,
en met die engelekore
roem en vereer ons u.

Hoogheilige Theotokos, kom tot ons hulp.

Die strome van my trane –
moet dit nie verwerp nie,
want u, o Maagd, het die Christus vir ons gebaar
ja Hy wat eens alle trane
afvee van elk gesig.

Hoogheilige Theotokos, kom tot ons hulp.
                                      15


Kom vul my hart met blydskap,
want u het die volheid,
volheid van blydskap, o Maagd, in uself ontvang,
en al die pyne van sonde
dit het u laat verdwyn.

Hoogheilige Theotokos, kom tot ons hulp.

'n Hawe en beskermer
wees, o Maagd, vir hulle
wat tot u vlug, en 'n muur wat nie wankel nie,
'n toevlugsoord en beskutting,
en hulle jubeling.

Eer aan die Vader en aan die Seun en aan die Heilige Gees.

O Maagd, skyn met die strale
strale van u ligglans
en kom verdryf die diep donker van onkunde
vir hul wat u vroom verkondig
as Moeder van ons God.

Nou en altyd en tot in ewigheid. Amen.

Genees waar verneder
op 'n plek van krankheid
ek in ellende, o Maagd, my juis nou bevind,
en transformeer tot gesondheid
my ongesondhede.

Die priester bewierook die Heilgdom, en die Volk, of die huis waar die
Paraklisis gesing word, terwyl ons die volgende Megalunaria sing.

Dit is waarlik gepas
om u salig te noem, o Theotokos,
immergeseënd en al-onskuldig en die Moeder van ons God.

Eerbiedwaardiger as die Gerubim
en onvergelyklik glorieryker as die Serafim
het u ongeskonde
God die Woord gebaar
Ware Theotokos,
ons verheerlik u

Haar wat meer verhewe dan die hemel is,
en veel meer skoner as die glinsterstrale van die son,
wat ons verlos het
van die vloek se werking,
die Meesteres van die wêreld,
laat ons met himnes eer.
                                      16


Vanweë my sondes se groot getal
is nou swak my liggaam, is nou swak ook my arme siel.
Tot u neem ek my toevlug,
u wat genade ontvang het,
die hoop van die wat wanhoop;
kom u nou tot my hulp.

Moeder van Hom wat red en Meesteres,
aanvaar die pleidooie van die onwaardiges wat u smeek,
wees 'n tussenganger
by Hom uit u gebore.
O Meesteres van die wêreld,
kom wees ons voorbidder.

Hartlik en met vreugde sing ons tot u
nou hierdie ode, o Theotokos alombesing.
Saam met die Voorloper,
en almal wat volmaak is,
smeek Hom, o Theotokos,
om Hom oor ons te ontferm.

Laat die goddeloses se lippe swyg,
wat nie wil vereer nie, u ikoon wat ons eer verdien,
wat deur die Apostel,
die toegewyde Lukas,
geverf is en genoem word
“Sy wat die Weg aandui”.

[Die Megalinarion van die heilige kerk word gesing. Daarna:]

Al die leërmagte van die Eng'leskaar,
Voorloper van die Here, die Apostels se twaalfgetal,
die Heiliges Almal,
saam met die Theotokos,
doen almal jul gebede
dat ons gered mag word.

Volk         Heilige God, Heilige Magtige, Heilige Onsterflike, ontferm U
             oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.
                                      17


             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk, en die krag, en die
             heerlikheid, aan die Vader en die Seun en die Heilige Gees, nou
             en altyd en tot in ewigheid.

Volk         Amen.

Indien die Paraklisis alleen gesing word, sonder Vespers en buite die eerste
twee weke van Augustus, word die volgende Troparia gesing.

Toon 6

Wees ons barmhartig, o Here, wees ons barmhartig,
want by gebrek aan enige verweer,
offer ons, sondaars, U as Meester hierdie smeekgebed:
wees ons barmhartig.

Eer aan die Vader en aan die Seun en aan die Heilige Gees.

Here, wees ons barmhartig, want in U het ons ons vertroue gestel;
wees nie baie toornig teenoor ons nie,
en dink nie aan ons oortredinge nie,
maar sien ook nou op ons neer, daar U goedhartig is,
en verlos ons van ons vyande;
want U is ons God, en ons is u volk.
Ons almal is die werk van u hande, en ons roep u naam aan.

Nou en altyd en tot in ewigheid. Amen.

Open vir ons die poort van goedhartigheid, o geseënde Theotokos;
waar ons ons hoop op u gestel het,
mag ons nie afdwaal nie;
mag ons deur u uit teëspoed gered word,
want u is die verlossing van die Christengeslag.
                                      18


Indien die Paraklisis egter as deel van Vespers gesing word, of gedurende die
eerste twee weke van Augustus, word die Apolitikion van die dag, tesame met
die aangewese Theotokion, gesing.

Daarna die volgende Litanie.

Priester     Wees ons barmhartig, o God, volgens u groot barmhartigheid,
             ons bid U, hoor en wees barmhartig.

Volk         Here, ontferm U. (3x)

Priester     Ook bid vir ons vader, pous en patriarg, N., ons aartsbiskop en
             herder N., en vir al ons broers en susters in Christus.

Volk         Here, ontferm U. (3x)

Priester     Ook bid ons om barmhartigheid, lewe, vrede, gesondheid,
             verlossing, besoeking, kwytskelding en vergifnis van sondes, vir
             die dienaars van God, die gemeentelede, lede van die
             gemeenteraad, skenkers en weldoeners van hierdie heilige
             tempel.

Volk         Here, ontferm U. (3x)

Priester     Ook bid ons vir die dienaars van God (en die priester gedenk by
             name hulle vir wie die Paraklisis gesing word).

Volk         Here, ontferm U. (3x)

Priester      Ook bid ons dat hierdie heilige kerk en hierdie stad / dorp en
             alle stede en dorpe en landelike gebiede bewaar mag word van
             die pes, hongersnood, aardbewings, oorstromings, brand, die
             swaard, buitelandse invalle, burgeroorlog en onvoorsiene dood;
             dat ons goeie en mensliewende God genadig, goed- en
             versoeningsgesind sal wees en al die toorn wat teen ons gewek
             is en alle siektes sal afwend en verdryf, en ons sal verlos van sy
             regmatige tugtiging wat oor ons hang, en Hom oor ons sal
             ontferm.

Volk         Here, ontferm U. (3x)

Priester     Ook bid ons dat die Here God die stem van die smeekgebed
             van ons, sondaars, mag verhoor, en ons barmhartig mag wees.

Volk         Here, ontferm U. (3x)

Priester     Hoor ons, o God ons Redder, die Hoop van alle eindes van die
             aarde en van hulle daar ver op see; en wees barmhartig, wees
             barmhartig, o Meester, oor ons sondes, en ontferm U oor ons.
                                       19


Volk         Here, ontferm U. (3x)

Priester     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Priester     Eer aan U, Christus God, ons hoop, eer aan U.

Volk         Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Here, ontferm. Here, ontferm U. Here, ontferm U.

             Seën, heilige vader.

Priester     Mag Christus ons ware God, deur die gebede van sy al-
             onbevlekte, al-onskuldige heilige Moeder, van die heilige,
             glorieryke en alomgeëerde Apostels, van die heilige, glorieryke
             en seëvierende martelare, van die heilige N. (aan wie die kerk
             toegewy is), van die heilige en regverdige voorouers van God,
             Joachim en Anna, van die heilige N., wat ons vandag gedenk,
             en van al die Heiliges, Hom oor ons ontferm en ons red, want
             Hy is goed en mensliewend.

Terwyl die Christene die ikoon van die Theotokos kus, word die volgende
troparia gesing.

Toon 2. Οτε εκ του ξύλου.

Almal wat gelowig tot u vlug,
word deur u beskerm, o Goeie,
deur u kragtige hand.
Want ons wat sondaars is en heel neergebuk gaan
deur ons baie oortredinge, in gevare en verdrukking
het ons niemand anders nie wat vir ons intree by God.
Moeder van God Allerhoogste,
daarom val ons voor u neer, “Red uit
alle moeilikhede u dienaars tog”.

Blydskap van alle verdruktes is u
wat alle benadeeldes beskerm,
wat die vreemdeling troos,
voedsel van behoeftiges, wat ongesteldes besoek,
en die blindes se staf is u, van die onderdruktes
'n skild en 'n verdediging, en vir die wese 'n hulp,
Moeder van God Allerhoogste,
u wat vlekkeloos is, o, haas u,
ons versoek u, red, verlos u dienaars tog.
                                      20


Toon 8

Aanvaar, o Meesteres,
die smeekgebede van u dienaars,
en verlos ons van alle behoeftes en verdrukking

Toon 2

Op u stel ek al my hoop, Moeder van God,
beskerm my onder u hoede.

Gedurende die eerste twee weke van Augustus is dit die gebruik om, in plaas
van die voorafgaande Theotokia, die volgende Exapostilaria te sing.

Toon 3

O Apostels uit die uiteindes
hier nou saam bymekaargebring
in Getsémané, die dorpie,
begrawe julle my liggaam.
En U, my Seun en ook my God,
ontvang my gees nou by Uself.

O soete blydskap van Engele,
die vreugde van die wat swaarkry,
die beskermster van Christene,
die maagdelike Moeder van die Heer,
kom my te hulp en red my
van die ewige smarte.

Want ek het u as 'n voorspraak
by die mensliewende God.
Moet nie my dade beproef nie
ten aansien van die Engele.
En u, o Maagd, ek versoek u,
haas u en wees my tot bystand.

U is 'n goudgeweefde toring,
en u is 'n stad met twaalf mure,
die sonbestraalde setel,
die troon van die allerkoning,
o onbegryplike wonder,
hoe bied u melk aan die Meester?

Priester     Deur die gebede van ons Heilige Vaders, Here Jesus Christus
             ons God, ontferm U oor ons en red ons.

Volk         Amen.
              21


          DIE DIENS

           VAN DIE

KLEIN OM-HULP-ROEPENDE KANON,

          OFTEWEL,

     DIE KLEIN PARAKLISIS,

           TOT DIE

   HOOGHEILIGE THEOTOKOS
22
