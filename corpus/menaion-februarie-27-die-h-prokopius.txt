                                          1


Menaion Februarie 27 Die H. Prokopius

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 4

Daar jy na die beeld en gelykenis van God ontwikkel het,
ooreenkomstig die oorspronklike skepping, o Allersalige,
het jy daarna gestreef om die waardigheid van die beeld te bewaar
deur ‘n al-reggelowige rede, onkreukbaarheid van gees,
reinheid, beteueling van die hartstogte,
die bewaring van Christus se gebooie
en reggelowigheid, o algeseënde.

By jou vroeëre askese
het jy Godgesind later ook die stryd opgeneem
en die Skepper deur albei behaag
wat slegs reinheid en edelheid van siel van ons vra.
Terwyl jy sy koms in die vlees verheerlik,
het jy die heilige ikoon van sy Menslikheid vereer.

Jy het hulle wat in goddeloosheid
die vleeswording van die Woord verwerp het, weerlê, o regverdige,
en dit volvoer deur die waarheid
te midde van die beproewing van geseling, allerlei mishandeling,
boeie en gevangenskap te bevestig.
Daarom het jy ‘n erfgenaam van die koninkryk van Christus geword,
van die onuitspreeklike vreugde en die ewigdurende verligting.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4

O Alreine, wat die onbevatlike God in u skoot omvat het,
toe Hy in sy mensliewendheid mens geword het,
ons klei uit u aangeneem en dit ooglopend vergoddelik het,
veronagsaam my nie nou dat ek verdruk word nie,
maar betoon gou medelye
en bevry my van alllerlei kwaadwilligheid en onheil van die bose.

Of die Kruistheotokion (op Dinsdag- en Donderdgaande) – Toon 4

Toe die ooilam, u Moeder, U aan die Kruis vasgeslaan, sien,
was sy verbaas en het sy uitgeroep:
“Wat is hierdie gesig, my allergeliefde Seun?
Is dit hoe die ongehoorsame, wettelose volk
                                           2


wat u vele wonders geniet het, U vergeld?
Maar eer aan u onuitspreeklike selfvernedering, o Meester.”

Apolitikion – Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons heilige vader Prokopius, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1

Jy het as ‘n liggaamlose tydens jou lewe bekend geword, ons Vader,
en is geopenbaar as iemand wat in die vlees saam met die Engele lewe,
daar jy soos Paulus vir die wêreld gekruisig is,
wat ook waarlik vir jou gekruisig is,
en daar jy, wat aards is,
met jou gees in die hemelse ruimte woon.
Eer aan Hom wat ‘n welbehae in jou gehad het,
eer aan Hom wat deur jou bekend gemaak is,
eer aan Hom wat deur jou genesinge vir almal bewerk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 1

Strek u heilige hande, waarmee u die Skepper gedra het,
uit tot Hom wat in sy goedheid vlees geword het,
en smeek Hom, Alheilige Maagd,
dat ons wat u met liefde loof en tot u uitroep,
van versoekinge, hartstogte en gevare verlos mag word.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.

Of die Kruistheotokion (op Woensdag- en Vrydagoggende) – Toon 1

Toe U deur die wetteloses aan die Kruis vasgeslaan is, o Heiland,
en U in u sy deur die soldate se lans deurboor is,
het die Alreine bitterlik geweekla
en op moederlike wyse innerlik verskeur,
was sy verbaas oor u groot en vreeswekkende lankmoedigheid
en het sy uitgeroep:
                                         3


“Eer aan u liefde vir die mensdom,
Eer aan u goedheid,
Eer aan U wat deur u dood sterwelinge onsterflik maak.”

Sinaksarion

Op die 27ste van vandeesmaand die gedagtenis aan ons Regverdige Vader
Prokopius van Dekapolis, die belyder.

Op dieselfde dag die gedagtenis aan die Heilige Martelaar Gelasius, wat toe hy deur
die vors opdrag gegee is om die Doop belaglik te maak, inderwaarheid gedoop, en
vervolmaak is deur die swaard.

Op dieselfde dag die Gedagtenis ons Regverdige Vader Talleleus.

Op dieselfde dag is ons Regverdige Vader Stephanus wat die ouetehuis in Armatius
gestig het, in vrede vervolmaak.

Op dieselfde dag is die Heilige Nesius, toe hy met beesvelswepe geslaan is,
vervolmaak.

Op dieselfde dag is ons Regverdige Vaders Asclepius, Jacobus en Timótheus van
Caesarea in vrede vervolmaak.

Eksapostilarion – Toon 2

Losgemaak van jou kosbare vlees, Prokopius,
staan jy nou saam met die Engele by die ontoeganklike Drie-eenheid.
Dink by Hom aan ons wat jou alheilige gedagtenis vier, o glorieryke,
en wat jou met liefde eer, o wyse Vader en Hiërarg.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 2

O alreine Moeder van God,
die groot toevlug en beskutting van ons siele,
wyer as die hemele en meer verhewe as die Gerubim,
smeek u Seun ten behoewe van u dienaars,
sodat ons almal van sondes en gevare verlos mag word.

Die res van die Mettediens en die Wegsending.
