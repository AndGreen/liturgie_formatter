                                         1


Menaion September 29 Ons H. Vader Kyriakos die Kluisenaar.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Stigiere van die Heilige Kyriakos – Toon 8    (Τὶ ὑµᾶς καλέσωµεν)

O wonderdoenende Vader Kyriakos,
met die stang van selfbeheersing
het jy oor die hartstogte van die liggaam geheers,
jou met die stralende kleed van hartstogteloosheid beklee
en al die boosheid ontbloot
van hom wat eens die Voorvaders bloot gelaat het,
en nou bewoon jy die Paradys
waar jy jou altyd verheug.
Smeek dat ons siele gered mag word.

Jy het die kruis op jou skouers geneem, o Kyriakos,
en Christus met ‘n onomkeerbare ingesteldheid gevolg.
Daar jy die genietinge van die lewe verag
en deur intense nagwake en gebede
die hartstogte van die liggaam gedood het,
het jy, o Heilige, die genade ontvang
om siektes te genees.
Smeek dat ons siele gered mag word.

Jy het die woestyn bewoon, o Heilige Kyriakos,
en die bitter see-ajuin jou voedsel gemaak.
En deur jou sintuig te verbitter, o salige,
het jy siel se genietinge met wortel en tak uitgekap.
Daarom het die hemelse rus jou na jou dood ontvang,
daar jy soos die engele gelewe het.
Smeek dat ons siele gered mag word.

Eer aan die Vader en aan die Seun en aan die Heilige Gees.

Doksastikon - Toon 8       (Τὶ ὑµᾶς καλέσωµεν)

Ons, die skare Monnike, eer jou as leermeester, o Kyriakos,
want deur jou het ons geleer om die waarlik reguit weg te bewandel.
Salig is jy, daar jy Christus gedien
en oor die mag van die vyand geseëvier het,
o metgesel van Engele en tentgenoot van Heiliges en Regverdiges.
Bid saam met hulle tot die Heer,
dat Hy Hom oor ons siele sal ontferm.

Nou en altyd en tot in ewigheid. Amen.
                                          2


Theotokion - Toon 8 (Τὶ ὑµᾶς καλέσωµεν)

Wie neem sy toevlug tot u beskutting,
o reine ongehude immer-maagdelike Theotokos,
en ontvang nie spoedige bevryding van die bose nie
en vind in u nie ‘n helper wat nie beskaam word,
asook ‘n beskermer en onverbreekbare vesting nie?
O al-onskuldige Moeder van God, die hulp van Christene,
bemiddel redding vir hulle wat u eer.

Of die Kruistheotokion (op Dinsdag- en Donderdagaande)
Toon 8        (Τὶ ὑµᾶς καλέσωµεν)

Toe die Ooilam die Lam, haar eie Seun, sien
waar Hy aan ‘n Kruis vasgeslaan is,
is sy in haar siel deur die swaard van smart gewond.
Haar binneste was in beroering waar sy ‘n klaaglied weef
en haar hart is met smart vervul:
“Wee my, my aller-dierbare Seun,
hoe ly U hierdie dinge, o Lankmoedige?
Ek verheerlik u lankmoedigheid teenoor almal.”

Apostiga

Eer aan die Vader en aan die Seun en aan die Heilige Gees.

Doksastikon – Toon 6

O Heilige Vader,
die berig oor wat jy vermag het,
waardeur jy in die hemele die loon van jou moeite gekry het,
het oor die hele aarde uitgegaan.
Jy het die Demone se slagordes verslaan,
en die stand van die Engele bereik
wie se lewe jy voortreflik nagevolg het.
Daar jy vrymoedigheid by Christus ons God het,
bid Hom om vrede vir ons siele.

Nou en altyd en tot in ewigheid. Amen.

Theotokion – Toon 6        (Τριήµερος ἀνέστης)

Die Maagd se geboortegewing wat sonder barensweë plaasgevind het,
het duidelik almal baie groot gawes meegbering.
Want God vernuwe die bedorwe natuur van sterwelinge
en herskep die mensdom.

Of die Kruistheotokion (op Dinsdag- en Donderdagaande)

Toon 6       (Τριήµερος ἀνέστης)
                                         3



Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”

Apolitikion – Toon 1      (Τῆς ἐρήµου πολίτης)

Jy is as burger van die woestyn,
engel in die vlees en wonderdoener bewys,
ons God-draende Vader Kyriakos,
daar jy deur vas, nagwake en gebed hemelse genadegawes ontvang het.
Jy genees die siekes en die siele van hulle
wat hulle met geloof tot jou haas.
Eer aan Hom wat jou die krag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4       (Ταχὺ προκατάλαβε)

In jou verlange na die bo-aardse, hemelse lewe,
het jy die genot van die wêreld versaak,
daar dit vergaan, o Heilige.
Toe jy in die woestyn en in grotte gaan woon het,
is jy daarom as burger van die hemelse stad geopenbaar.
Dink daar aan hulle wat jou gedagtenis vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4       (Ταχὺ προκατάλαβε)

U het deur u Goddelike geboortegewing, o Onbevlekte,
die aardgeborenes se sterflike natuur
wat deur die hartstogte bederf is, nuut gemaak,
en almal uit die dood tot die lewe van onverganklikheid opgewek.
Daarom noem ons u almal tereg salig,
o verheerlikte Maagd, soos u geprofeteer het.

Of die Kruistheotokion (op Woensdag- en Vrydagoggende)
Toon 4       (Ταχὺ προκατάλαβε)
O geseënde, al-onskuldige Maagd, Moeder van Christus ons God,
‘n swaard het u al-heilige siel deurboor,
toe u u Seun en God sien waar Hy uit vrye wil gekruisig word.
                                          4


Hou nie op om Hom te smeek
dat Hy ons vergewing van oortredinge sal skenk nie.

Kontakion - Toon 8         (Τῇ ὑπερµάχῳ)

Die Heilige Lawra eer jou altyd as sterk kampvegter en helper
en vier jaarliks jou gedagtenis.
Maar daar jy oor vrymoedigheid by die Here beskik,
bewaar ons van vyande wat op ons afkom,
sodat ons mag roep:
Verheug jou, driemaal-salige Vader.

Sinaksarion

Op die 29ste van vandeesmaand die Gedagtenis aan ons Heilige Vader Kyriakos die
kluisenaar.

Verse.        Met die bitterheid van die see-ajuin, o Kyriakos,
              weer jy die soet smaak af, waardeur jy veroordeel is om te sterf.

              Op die 29ste het Kyriakos die see-ajuineter die oë gesluit.

Op dieselfde dag die Gedagtenis aan die 150 Heilige Martelare van Palestina, en die
Heilige Martelare Trifon, Trofimus en Dorymedon, asook die Heilige Martelares
Petronia.

Op dieselfde dag die Gedagtenis aan die Heilige Martelares Goudelia.

Op dieselfde dag die Gedagtenis aan die Heilige Martelaar Kasdóüs en Martelares
Kasdóä.

Op dieselfde dag die Gedagtenis aan die Heilige Martelare Dadas en Gobdelaas,
seuns van Saborius, Koning van die Perse.
Deur hul heilige gebede, o God, ontferm U oor ons. Amen.

Eksapostilarion – Toon 2 (Γυναῖκες ἀκουτίσθητε)
Daar jy saam met die Heilige Chariton
in heerlikheid by die Almagtige God staan,
o Kyriakos, herout van God,
dink sonder ophou aan hulle, Heilige Vader,
wat jou ligdraende gedagtenis vier
en jou met liefde as dienaar van Christus eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Γυναῖκες ἀκουτίσθητε)

Ons wat deur u gered is, o Meesteres,
                                      5


bely u tereg as Theotokos,
want op onsegbare wyse het u God gebaar
wat deur die Kruis die dood ongedaan gemaak
en skares Heiliges na Hom aangetrek het.
Saam met hulle loof ons u, o Maagd.
