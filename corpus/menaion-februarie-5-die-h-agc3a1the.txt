                                           1


Menaion Februarie 5 Die H. Agáthe
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse, en sing die
volgende stigiere.
Vir die Fees van die Ontmoeting - Toon 4
Nou word die Mensliewende na die tempel gebring,
ter vervulling van die geskrewe Wet.
En die grysaard Simeon ontvang Hom in sy bejaarde arms en roep uit:
 “Nou laat U my heengaan na die saligheid van die hiernamaals
want ek het U vandag gesien,
beklee met sterflike vlees,
wat oor die lewe heers en meester is van die dood.

As ‘n Lig tot verligting van die nasies het U U openbaar, o Heer,
die Son van geregtigheid wat sit op ‘n vinnige wolk.
U het die skadu van die wet vervul,
en die aanvang van die nuwe genade aan die lig gebring.
Daarom het Simeon, ná hy U gesien het, uitgeroep:
“Bevry my van die bederf,
want ek het U vandag gesien.”

Sonder om in u Godheid van die boesem van die Vader geskei te word,
het U volgens u welbehae vlees aangeneem,
en waar U gehou is in die arms van die Immermaagd,
is U oorgegee in die hande van Simeon die Godontvanger,
U wat die heelal in u hand hou.
Daarom het hy met groot vreugde uitgeroep:
“Nou laat U my, u dienaar, in vrede gaan,
want ek het U gesien, o Meester.”

Vir die Heilige Agathe – Toon 4

Jy het jou liggaam vir Christus jou Bruidegom
onbedorwe in die skoonheid van maagdelikheid bewaar,
 o Agáthe Bruid van God,
gereinig en met die glans van martelaarskap versier,
en jy het die Goddelike bruilofsaal binneggegaan.
Daarom vier ons jou wêreldwye fees
en verheerlik ons die Heiland wat jou vir ewig verheerlik het.

Jy het die afkap van jou borste verduur,
die vuurgloed en geskuur van jou liggaam,
terwyl jy met die oë van die hart
die ewige belonings aanskou, o glorieryke,
die saligheid wat kom van bo
en die onverwelklike kroon wat Christus jou nou gegee het,
omdat jy om sy ontwil so kragtig gestry het, o albesongene.
                                           2



Jy wat na die Goeie vernoem is,
het deur jou gebede
die ondraaglike aanslag van Etna se vuur teëgehou
en die stad gered wat jou eerwaardige relieke eer, o Martelares,
waaruit dit strome genesinge deur die Goddelike Gees geniet.
Want toe jy daar gestry het, het jy die Vyand verneder
en die oorwinningskrans verwerf, o alomgepresene.

Eer aan die Vader en aan die Seun en aan die Heilige Gees.

Toon 8

‘n Sonderlinge wonder, soortgelyk aan dié van Moses,
het tydens die worstelstryd van die glorieryke Agáthe,
die Martelares van Christus ons God, plaasgevind.
Want toe hy op die berg die Wet vir die Volk neergelê het,
het hy die Geskrifte wat deur God op tafels gegraveer is, ontvang,
en hier het ‘n Engel vanuit die hemel
‘n tafel na haar graf gebring,
waarop geskrywe was:
“Regverdige gees wat ‘n vrye wil het,
eer van God en verlossing van die vaderland.”

Nou en altyd en tot in ewigheid. Amen.

Vir die fees van die Ontmoeting – Toon 8

Hy wat ry op die Gerubim,
en besing word deur die Serafim,
word vandag in ooreenstemming met die Wet in God se Tempel gedra
en Hy word in die arms van 'n grysaard soos op ‘n troon geplaas.
Deur Josef neem Hy gawes aan soos dit by God pas,
in die vorm van 'n paar tortelduiwe:
die smettelose Kerk en die nuutverworwe volk van die heidene,
en ook twee jong duiwe,
want Hy is die Hoof van sowel die Ou as die Nuwe Verbond.
Ná Simeon die vervulling van die Godspraak wat aan hom gegee is, ontvang het,
het hy Maria, die Maagd Theotokos, geseën
en die kentekens van die Lyding van haar Seun bekendgemaak.
En van Hom vra hy om bevryding en roep uit:
“Nou laat U my heengaan, o Meester, soos wat U my belowe het,
want ek het U aanskou, die Lig wat voor alle tye is,
en die Heer en Verlosser van die volk wat die naam van Christus dra.”

Apostiga – die volgende stigiere vir die Fees

Toon 1

As waarlik hoogglansende ark van God
                                            3


gaan die Onbevlekte vandag die tempel binne
en dra sy Christus, die versoendeksel, op
en plaas sy Hom plegtig in die arms van die Godgesinde Simeon.
Daarom is sy, die Heilige der Heilige, nou geheilig
en verheug sy haar met die Enige Heilige.

Vers. Nou laat U, Here, u dienskneg gaan in vrede volgens u woord, omdat my oë
      u heil gesien het, wat U berei het voor die oë van al die volke.

Vandag is Simeon geheilig,
toe hy op ‘n wyse wat by God pas
Christus soos ‘n vuurkool ontvang het.
Hy omhels Hom en met gereinigde lippe loof hy Hom
en vra vol vreugde om heen te gaan.
Laat ons almal hom nou daarom salig noem
en met nimmerswygende liedere vereer.

Vers. ‘n Lig tot verligting van die nasies en tot heerlikheid van u volk Israel.

Die besielde poort, die Reine Maagd,
bring vandag die Koning en Heer
wat sy in haar gedra het, die tempel binne,
wanneer sy deur die poort wat van ouds af gesluit was, gaan,
soos geskrywe is.
Laat ons daarom almal voor haar aangesig dans
en haar met heilige liedere loof.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4

Vandag het die heilige Moeder, wat meer verhewe is as die Tempel,
na die Tempel gekom,
om Hom aan die wêreld voor te stel
wat die wêreld gemaak en die Wet gegee het.
Die grysaard Simeon het Hom in sy arms ontvang,
Hom vereer en uitgeroep:
“Nou laat U u dienskneg gaan,
want ek het U, die Verlosser van ons siele, aanskou.”

Apolitikion van die Heilige Agáthe – Toon 4

O Jesus, u lam roep met 'n groot stem:
My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.
Maar as 'n vlekkelose offer, aanvaar haar wat met verlange vir U geoffer word,
Red ons siele deur haar gebede, daar U barmhartig is.
                                          4



Apolitikion vir die Fees – Toon 1

Verheug u, begenadigde Maagd Theotokos,
want uit u het die Son van Geregtigheid opgegaan,
Christus ons God,
om hulle te verlig wat in die duister verkeer.
Verheug jou ook, regverdige Grysaard,
want jy het in jou arms die Bevryder van ons siele ontvang
wat ons ook die Opstanding skenk.


Die Veranderlike vir die Mettediens

Ná die Eerste Psalmlesing die volgende Kathisma – Toon 1

Laat die Engelekoor hulle verbaas oor die wonder
en laat ons sterwelinge met ons stemme ‘n lofsang aanhef,
waar ons die onuitspreeklike selfvernedering van God aanskou.
Want bejaarde arms omhels Hom nou
voor Wie die hemelse kragte bewe,
die enig Mensliewende.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Laat die Engelekoor hulle verbaas oor die wonder…

Ná die Tweede Psalmlesing die volgende Kathisma – Toon 8

U, die Woord wat voor alle ewigheid is,
is op aarde gebore,
en na die tempel gebring, terwyl U onbevatlik bly.
Die Grysaard het U met vreugde in sy arms ontvang en uitgeroep:
“Nou laat U hom heengaan wat U volgens u woord besoek het,
U wie se behae as God dit was om die mensegeslag te red.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     U, die Woord wat voor alle ewigheid is,….

Kathisma van die Heilige Agáthe ná die Derde Ode van die Kanons (wat nog vertaal
moet word)

Toon 3

As roem van die geloof en reggelowigheid,
van heiligheid en maagdelikhied,
getooi met die verlange na die stryd, is jy genoem
                                           5


“Regverdige gees wat oor ‘n vrye wil beskik,
ware eer aan God
en verlossing van die vaderland.”
Bid as sy bruid tot Christus
dat Hy ons sy groot barmhartigheid sal skenk

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Vir die Fees – Toon 3

Die Heilige Simeon het U nou ontvang, o Christus,
nadat U ‘n liggaam uit die Maagd aangeneem het,
en hy roep: “Nou laat U u dienskneg gaan, o Meester.”
En Anna, die onberispelike, glorieryke profetes,
het ‘n loflied aan U opgedra.
Maar ons roep U toe, o Leweskenkende:
“Eer aan U wat daarin ‘n welbehae gehad het.”

Kontakion – Toon 1

Nadat U die maagdelike skoot
deur u geboorte geheilig het,
en die hande van Simeon, soos gepas, geseën het,
het U ook nou gekom en ons gered, o Christus God.
Maar gee vrede aan die staatbestuur
ten tye van konflik,
en versterk die Ortodokse Christene, vir wie U lief is,
O enig Mensliewende.

Sinaksarion

Op die 5de van vandeesmaand die Gedagtenis aan die Heilige Martelares Agáthe.

Verse.    Agáthe verheug haar, al is sy aan die duisternis van die gevangenis
         oorgegee, en sy haat selfs die lig, as sy die gesigte van die dwalendes sien.

         Op die 5de het Agáthe na die uiterlike in die tronk gesterf.

Op dieselfde dag die Gedagtenis aan ons regverdige Vader Theodosius van
Skopelos.

Op dieselfde dag die Gedagtenis aan ons Regverdige Vader Polyefktos, Patriarg van
Konstantinopel.

Deur hul heilige gebede, o God, ontferm U oor ons. Amen.

Eksapostilarion van die Heilige Agáthe – Toon 2

Agáthe, groot van naam, ongeskonde bruid van Christus,
                                            6


verborge heilige skoonheid en getooide Martelares,
dink aan hulle wat jou met geloof vereer, o skone maagd,
en wat jou heilige gedagtenis met vreugde vier,
dat hulle vrymaking van hulle oortredinge mag vind.

Vir die Fees – Toon 2

Ter vervulling van u onuitspreeklike heilsbestel,
is U deur u Moeder wat geen ervaring van ‘n man het nie,
die tempel binnegedra, o Heer.
Die Grysaard het U gesien en uitgeroep:
“Laat nou u dienskneg gaan, o Meester,
want U het as Verlosser gekom,
die Lig van die Vader, my Christus.”

Apostiga van die Lofpsalms – Toon 2
Met vrees en vreugde het Simeon die Meester in sy arms gehou,
om heengang uit die lewe gevra
en die Moeder van God besing.

Vers. Nou laat U, Here, u dienskneg gaan in vrede volgens u woord, omdat my oë
      u heil gesien het, wat U berei het voor die oë van al die volke.

“Laat my nou heengaan na die ware lewe,”
het Simeon uitgeroep.
“Want, my Heiland, ek het U, gesien,
die Lig van die wereld, o Meester.”

Vers. ‘n Lig tot verligting van die nasies en tot heerlikheid van u volk Israel.

Die ingetoë en regverdige Anna
loof nou as profetes
Hom wat uit die Maagd gebore is
vir die verlossing van sterwelinge.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 2

Verheug u, o Maagd, wat die vreugde van die wêreld,
Christus die leweskenkende, ontvang het
en die droefheid van ons eerste moeder beeindig het.

Die res van die Mettediens en die Wegsending
7
