                                           1


Menaion Desember 4 H. Grootmartelaat Barbara & Johannes Damaskinos

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Vir die H. Barbara – Toon 2

Toe die allersalige Juliana
die glorieryke Martelares Barbara in die vreeswekkende arena aanskou
waar sy die stryd te midde van sweepslae en allerlei folteringe voer,
met haar hele liggaam in stukke geslaan,
het sy met warm trane uitgeroep:
“O mensliewende Woord van God,
ag my nou waardig om haar deelgenoot te wees.”

Aangesien die Heilige Barbara en Juliana
eensgesind was in reggelowigheid,
het hulle die stryd teen die vyand gevoer,
en ná hulle hom op kragtige wyse oorwin het,
is hulle deur Christus God heerlikheid waardig geag.
Daarom laat hulle die verminking van aansteeklike siektes verdwyn
en verleen hulle genesing aan al die gewlowiges.

O allereerwaardige Martelares Barbara,
toe die soete dood vir jou as vonnis gevel is,
het jy jou met vreugde gehaas
en jou weg volbring.
Jy is deur die wettelose hande van ‘n goddelose vader geslag
en as vrugoffer aan God opgedra.
Daarom dans jy waarlik saam met die verstandige Maagde
en sien jy die ligglans van Christus, jou bruidegom.

Vir die H. Johannes Damaskinos – Toon 8

Wat moet ons jou noem, o Heilige?
Johannes die Teoloog of Dawid die skrywer van gesange?
Harp geïnspireer deur die Gees of herdersfluit?
Want jy maak die gehoor en verstand soet
en verbly die liggame van die Kerk.
Jy verleen luister aan die eindes van die aarde
deur jou heuningvloeiende woorde.
Smeek dat ons siele gered mag word.

Wat moet ek jou noem,
o geïnspireerde, soetsprekende Johannes,
allerstralende ster wie se gesig deur die glans van die Drie-eenheid verlig is.
Toe jy die duisternis van die Gees binnegaan,
is jy in die onuitspreeklike dinge van God ingewy.
                                           2


Soos Moses het jy dit met ‘n skone musikale woordkeuse duidelik gemaak.
Bid dat ons siele gered mag word.

Wat moet ek jou noem, o beroemde?
Ligbringende fakkeldraer, of roemvolle leermeester?
Dienaar of aanskouer van God se misteries?
Ster wat die Kerke verlig?
Lamp wat hulle wat in duisternis verkeer, bestraal?
Allerwelluidende instrument of skoonklinkende basuin?
Bid dat ons siele gered mag word.

Eer aan die Vader en aan die Seun en aan die Heilige Gees.

Toon 6

O Barbara, jy het jou vaderland, familie en besittings versaak,
jou goddelose vader verafsku en God liefgehad.
Aan Hom het jy jou in die huwelik uitgegee
en toe jy aangekla is, het jy ‘n suksesvolle ruilhandel beklink..
Smeek Hom dat ons siele gered mag word.

Nou en altyd en tot in ewigheid. Amen.
Theotokion – Toon 6

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.


Die lesing uit die Profesie van Jesaja (43:9-14)

So spreek die Here: “Al die nasies het saam vergader, en hulle heerers sal vergader.
Wie sal hierdie dinge onder hulle verkondig of wie sal ons die dinge van die begin af
bekend maak? Laat hulle hul getuies bring, en laat hulle in die gelyk gestel word; en
laat hulle die waarheid praat. Wees júlle my getuies, en Ek is ‘n getuie, die Here
God, en my kneg wat Ek uitverkies het, sodat julle kan weet en My kan glo en insien
dat dit EK IS--voor My was geen God nie, en ná My sal daar geeneen wees nie. Ek
is God, en daar is niemand wat red buiten Ek nie.
Ék het verkondig en verlos en berispe en daar was geen ander god onder julle nie;
en julle is my getuies, en ook Ek die Here God, dat Ek van die begin af is en dat daar
                                           3


niemand is wat uit my hand wegneem nie; Ek sal werk, en wie sal dit omkeer?“ So
sê die Here God, wat ons verlos, die Heilige van Israel:

Die lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in ‘n geringe mate getugtig is,
sal hulle groot weldade ervaar, omdat God hulle beproef het en bevind het dat hulle
Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.


Die Lesing uit die Wysheid van Salomo (4:7-15)

Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.

Litie

Eer aan die Vader en aan die Seun en aan die Heilige Gees.

Toon 2 – deur Bizantius.

Kom, o volke, laat ons vandag
die fees van Barbara die Oorwinnaar besing.
Want nòg die swaard nòg die vuur nòg enige foltering
nòg die hinderlae van die listige Belial het haar laat omkeer.
O glorieryke skone martelares,
smeek Christus dat sy groot barmhartigheid ons geskenk mag word.

Nou en altyd en tot in ewigheid. Amen.

Theotokion – Toon 2
                                          4



Op u stel ek al my hoop, Moeder van God,
beskerm my onder u hoede.

Apostiga vir die H. Johannes Damaskinos

Toon 8

O alwyse Vader Johannes,
jy het Kerk van Christus met jou gesange verheug,
toe jy deur die werking van die Gees, o alberoemde Vader,
in uiterste vervoering gesing,
en in navolging van Dawid jou alharmoniese harp bespeel het.
Deur dit te laat weerklink,
het jy almal met Goddelike liedere betower.

Vers. Salig is die man wat die Here vrees.

O glorieryke Vader Johannes,
toe jy afstand doen van die wêreld se troebel verwarring,
het jy jou na die kalmte van Christus gehaas, o alregverdige.
Onderskei deur ‘n Godgepaste lewe, o allersalige,
het jy duidelik waarlik ryk geword
aan die algeseënde stralinge van die Goddelike aanskoue en handeling,
en dit aan die gelowiges meegedeel.

Vers. Kosbaar in die oë van die Here is die dood van sy heilige.

Kom, o aardgeborenes,
laat ons vandag vroom met gesange
die heilige, eerwaardige fees van die Regverdige Johannes besing.
Want hy is waarlik waardig geag
om die lig van van Goddelike verligting te ontvang.
O, u onuitspreeklike goedhartigheid, o Heer!
Daardeur het ons geleer om U wat alle goedheid te bowe gaan,
te verheerlik.

Eer aan die Vader en aan die Seun en aan die Heilige Gees.

Toon 6

Oor die hele aarde, Regverdige Vader,
het die klank van jou prestasies uitgegaan,
waardeur jy in die hemele die loon van jou arbeid verkry het.
Jy het die slagordes van die demone vernietig
en die rangordes van die Engele bereik,
wie se lewe jy onberispelik nagevolg het.
Daar jy vrymoedigheid by Christus ons God het,
smeek Hom om vrede vir ons siele.
                                           5


Nou en altyd en tot in ewigheid. Amen.

Theotokion - Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Apolitikion vir die H. Barbara - Toon 4

Laat ons die heilige Barbara vereer,
want sy het die strikke van die vyand verbrysel
en soos ‘n mossie het die aleerbiedwaardige aan hul ontkom,
met die hulp en wapenrusting van die Kruis.

Eer aan die Vader en aan die Seun en aan die Heilige Gees.

Vir die H. Johannes Damaskinos - Toon 8

Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Johannes,
God-geïnspireerde sieraad van monnike,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.
Nou en altyd en tot in ewigheid. Amen.
Theotokion – Toon 8
Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.


Die Veranderlike vir die Mettediens

Ná die Eerste Psalmlesing, die Kathisma van die H. Barbara - Toon 3

Tydens jou worstelstryd het jy almal verbaas,
omdat jy die slae, boeie, folteringe en tronke van tiranne verduur het,
o alberoemde Barbara.
Daarom het God jou ‘n kroon geskenk,
Hy na Wie jy met jou siel verlang het
en na Wie jy jou gehaas het.
                                          6


Hy self skenk die genesinge
aan almal wat jou met geloof nader.

Eer aan die Vader en aan die Seun en aan die Heilige Gees.

Toon 5

Laat ons wat getrou die gedagtenisse van die Heiliges vier,
die gedagtenis van die Oorwinnaars feestelik herdenk,
en hulle met geestelike liedere besing,
want deur gebed het hulle hóm gedood
wat Eva op bedrieglike wyse van onsterflikheid beroof het
en hulle smeek Christus om Hom oor ons siele te ontferm.

Nou en altyd en tot in ewigheid. Amen.

Theotokion – Toon 5 (uit die Oktoig)

Verheug u, heilige berg waarop God gewandel het;
verheug u, lewende braambos wat nie deur vuur verteer is nie;
verheug u, die wêreld se enigste brug na God,
wat sterfling na die ewige lewe lei;
verheug u, ongeskonde Maagd, wat sonder ervaring van ‘n man
die verlossing van ons siele gebaar het.

Ná die Tweede Psalmlesing, die Kathismata van die Regverdige Johannes
Damaskinos

Toon 1

O Johannes, jy is as ‘n soetklinkende fluit bewys,
‘n luide basuin, ‘n welluidende siter,
‘n helder heilige lier, ‘n geheel harmoniese harp,
en hoogs musikale instrument
deur die briese van die Trooster geïnspireer
en jy betower ons denke.

Eer aan die Vader en aan die Seun en aan die Heilige Gees.

Toon 1

O albesonge bewonderenswaardige Johannes,
ons besing die eerwaardige, heilige worstelinge
wat jy waarlik ten behoewe van die Kerk verduur het,
en vier met gesange die eerwaardige liedere
wat jy vir die lofsang van die Heer
en tot vreugde van die gelowiges nagelaat het.


Nou en altyd en tot in ewigheid. Amen.
                                             7



Theotokion – Toon 1 (uit die Oktoig)

Ons almal wat ons toevlug met verlange tot u goedheid neem,
ken u as die Moeder van God
wat ook na die geboorte waarlik Maagd geblyk te gewees het,
want ons sondaars het u as beskerming;
in versoekinge het ons u as verlossing verkry,
die enige Al-onskuldige.

Ná die Derde Ode van die Kanons (wat nog vertaal moet word), die volgende
Kathismata

Vir die Heilige Barbara – Toon 4

Daar jy jou Bruidegom, Christus, liefgehad het,
het jy jou lamp met vreugde gereed gemaak
en met die deugde gestraal, o Albesongene.
Daarom het jy saam met Hom die bruilof binnegegaan,
ná jy van Hom die kroon van die stryd ontvang het,
maar, o Barbara, verlos van gevare
ons wat jou gedagtenis vier.

Eer aan die Vader en aan die Seun en aan die Heilige Gees.

Vir die Regverdige Johannes Damaskinos - Toon 5

Ná jy die misleiding van die lewe afgeweer
en die kruis van die Here opgeneem het,
het jy deur askese die bose deur askese oorwin
en is jy as burger van die woestyn
en geestelike ligbaken van die wêreld bewys, o Goddraende.
Bid daarom tot die Heiland dat Hy Hom oor ons siele sal ontferm.

Nou en altyd en tot in ewigheid. Amen.

Theotokion – Toon 5

In u, o reine Immermaagd,
is die buitengewone wonder van u ontvangenis
en die onuitspreeklike wyse van u swangerskap geopenbaar.
U heerlikheid, o Theotokos,
wat oor almal uitgestort word vir die verlossing van ons siele,
verbyster my verstand en verwar my rede.

Kontakion van die Heilige Barbara – Toon 4

Daar jy Hom gevolg het, wat reggelowig in ‘n Drie-eenheid besing word,
o eerwaardige Oorwinnaar Barbara,
het jy die beelde van die afgode versaak,
en waar jy in die kuil in ‘n worstelstryd verkeer het,
                                          8


het jy manmoedig nie die dreigemente van die tiranne gevrees nie,
maar deurentyd luidkeels gesing:
“Ek eer die een Drie-enige Godheid.”

Ikos

Laat ons byeenkom en Barbara op waardige wyse eer,
wat deur haar martelaarskap die bruid van Christus geword het,
sodat ons deur haar gebede bevry van sielsvernietigende smaad,
pes, aardbewings en vernedering, ons lewe in vrede mag deurbring,
waardig geag om saam met al die heiliges wat God van die ewigheid af behaag het
in die lig te lewe en op waardige wyse te sing:
“U het u barmhartighede wonderbaar gemaak tenoor almal wat met geloof bely:
‘Ek eer die een Drie-enige Godheid.’”

Sinaksarion

Op die 4de van vandeesmaand die worstelstryd van die heilige Grootmartelares
Barbara.

Verse.        Toe jou vader jou met die swaard offer, o martaleres Barbara,
              het hy ‘n tweede diaboliese Abraham geword.

              Op die vierde is Barbara deur die hande van haar vader onthoof.

Op dieselfde dag die gedagtenis aan ons Regverdige Vader Johannes Damaskinos,
die monnik en priester.

Op dieselfde dag die Gedagtenis aan ons Regverdige Vader Johannes, Biskop van
Polybotos, die Wonderdoener.

Op dieselfde dag word die Heilige Juliana deur die swaard vervolmaak.

Op dieselfde dag word die Heilige Christodoulos en Christodoula deur die swaard
vervolmaak.

Die Heilige Nuwemartelaar Serafim, biskop van Fanarion, wat in die jaar 1601 as
martelaar getuig het, word vervolmaak wanneer hy deur ‘n spit deurboor word.

Deur hul heilige gebede, o God, ontferm U oor ons en red ons. Amen.

Eksapostilarion van die Heilige Barbara – Toon 3

O Alberoemde Barbara,
wat van God die genadegawe van genesing ontvang het
om die siektes te genees van hulle wat hul met geloof tot jou haas,
verheerlik God die Meester oor almal
en red almal van gevare, aansteeklike en krankhede van die siel.

Van die Regverdige Johannes Damaskinos – Toon 3
                                           9



Deur jou wysheid het jy die ketterye omvergewerp,
o allersalige, alwyse Johannes,
en die Ortodokse dogma aan die kerk gegee,
om die leer reg neer te lê
en die Drie-eenheid te verheerlik,
‘n Eenheid wat uit drie Persone bestaan
en een in wese is.

Theotokion – Toon 3

O Alonbevlekte, u het God, die Woord van God, gebaar,
wat op alwyse manier die voortreflike heilsbestel vir die wêreld volbring het.
Daarom besing ons u almal soos gepas,
aangesien u tot Hom bid
dat ons van kwale en allerhande gevare verlos mag word.

By die Lofpsalms maak ons voorsiening vir 4 verse en sing die volgende stigiere.

Toon 1 – deur Anatolius

Jy het die genieting van aardse vreugde verag,
o alberoemde Barbara,
jou vader se rykdom en heerlikheid verafsku
en na jou hemelse Bruidegom verlang.
Want ná jy deur die swaard onthoof is,
het jy saam met die verstandige Maagde met Christus die Bruidegom ingegaan.
Deur die werking van die Gees verdryf jy daarom aansteeklike siekte,
genees jy die gelowiges
en bid jy sonder ophou vir ons siele.

Toon 2 – deur Bizantius

Die kwaadwillige vyand is beskaam
toe hy deur ‘n vrou oorwin is,
want hy het mos die Eerste Moeder as werktuig vir die sonde gehad.
Want Christus, die Woord van die Vader,
Wat sonder verandering en vermenging vlees geword het uit ‘n Maagd,
soos Hy alleen weet,
het die vloek van Eva en Adam losgemaak,
Hy wat die Martelares Barbara tereg gekroon het,
en deur haar aan die wêreld versoening en sy groot barmhartigheid skenk.

Toe die God-geroepe Martelares Barbara in die arena ly,
het sy gesê:
“O regter, die teenswoordige strawwe is wel verskriklik,
dog verkies ek glad nie die aardse bo die hemelse nie.
Kap en krap daarom die vlees,
en gee my oor aan die vuur.
Laat ek vreugdevol heengaan na Christus die Bruidegom.”
                                         10


Stuur deur haar smekinge, o Heiland,
u barmhartighede oor ons neer.
en red ons wat haar worstelstryd getrou vier.

Kom, o volke, laat ons vandag
die fees van Barbara die Oorwinnaar besing.
Want nòg die swaard nòg die vuur nòg enige foltering
nòg die hinderlae van die listige Belial het haar laat omkeer.
O glorieryke skone martelares,
smeek Christus dat sy groot barmhartigheid ons geskenk mag word.

Eer aan die Vader en aan die Seun en aan die Heilige Gees.

Toon 6

Toe jy op die weg van stryd gegaan het,
o aleerwaardige Barbara,
het jy aan die raad van ons voorvaders ontvlug,
en enersyds as verstandige Maagd lampdraend in die howe van jou Heer ingegaan
en andersyds as dapper Martelares die genade ontvang
om die skadelike beserings van die vlees te genees.
Maar verlos ook ons wat jou besing van sielesmart
deur jou smeekbedes by God.

Theotokion – Toon 6

O Theotokos, u is die ware wynstok
wat die vrug van die lewe laat opbloei het.
Ons smeek u, o Meesteres:
Bid saam met die Apostels en al die Heiliges
dat ons siele ontferming mag ontvang.

Die Groot Doksologie

Die res van die Mettediens en die Wegsending
