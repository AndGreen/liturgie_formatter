                                          1


Menaion September 24 Die H. Grootmartelares Thekla, die Apostelgelyke.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Toon 8

O Heer, ook al het Thekla uit liefde vir U
vasgenael in die venster gesit
het sy nogtans in die gees by u troon gestaan,
en was sy uit die veld geslaan oor die onvergelyklike majesteit
van U wat uit liefde vir die mens vlees geword het,
om ons siele te red.

Herhaal:     O Heer, ook al het Thekla uit liefde vir U…

O Heer, ook al het Thekla haar na die Apostel gehaas,
toe hy geboeid was,
het sy nogtans die band van aangetrokkenheid tot die aardse afgeskud,
en deur die mag van u liefde gevang,
is sy versterk en aan U die Verlosser van ons siele verbind.

Herhaal:     O Heer, ook al het Thekla haar na die Apostel gehaas…

O Heer, ook al is Thekla teen haar sin
van haar leermeester beroof,
het sy U ten tyde van haar stryd nogtans langs haar gehad,
en al is sy van haar kleed ontdaan,
is sy deur u heerlikheid bedek,
en deur u hand gekroon, beskerm sy ons siele.

O Heer, ook al is u reine Protomartelares aan die vuur oorgelewer,
is sy nogtans nie daardeur verbrand nie,
daar sy U as verfrissende dou bekom het,
en te midde van vele ongediertes het sy ongeskonde gebly,
deur die hand van U, die Verlosser van ons siele, bewaar.

Eer aan die Vader en aan die Seun en aan die Heilige Gees.

Doksastikon – Toon 6 – deur Anatolius (of Andreas van Jerusalem)

O allersalige Thekla,
jy het die vyand deur jou worstelstryd vertrap,
en ná jy sy liste verbrysel het,
het jy Thamyris ontvlug,
en het jy jou verloof aan Christus wat jou waarlik bemin.
O metgesel van Paulus en medestryder van Stefanus,
daar jy vrymoedigheid het as Protomartelares van Christus,
                                           2


verlos van gevare die siele van ons
wat jou alfeestelike gedagtenis getrou vier.

Nou en altyd en tot in ewigheid. Amen.

Theotokion - Toon 6

U is my groot toevlug,
my hoop en beskermster,
o reine Moeder en Maagd;
haas u dus nou
en red my van die bose rondom my
wat my tesame aanval.

Of die Kruistheotokion (op Dinsdag- en Donderdagaande) – Toon 6

Toe sy wat U gebaar het, o Christus,
U gekruisig sien,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apostiga – Toon 1

O beroemde Protomartelares en Apostelgelyke,
skone maagd Thekla, die roem van martelaresse,
ek roep tot jou uit:
“Genees deur jou smeekbedes wat op Godsvertroue berus
die aaklige hartstogte en wonde van my siel
en ontruk my aan die onblusbare vuur.”

Vers: Oor die hele aarde het hulle stem uitgegaan en tot by die eindes van die
      wêreld hulle woorde.

Die almagtige Goddelike krag van Christus
het deur ‘n reënwolk die vlam geblus
en jou as getroue bedou, o Thekla,
terwyl dit die ongelowiges brand,
en deur jou te verlos van verskeuring deur ongediertes en bulle,
het dit jou verheerlik.

Vers: En Hy het my voete op ‘n rots geplaas en my voetstappe gerig.

Uit liefde vir jou onbevlekte en wonderskone Bruidegom, o Thekla,
het jy vir jou verloofde nee gesê,
en die woorde van Paulus, die strooijonker van die Kerk, gevolg.
Toe jy saam met hom na die albehaaglike lot weggeneem is,
het jy met Hom na Wie jy verlang het, getrou.
                                         3


Eer aan die Vader en aan die Seun en aan die Heilige Gees.

Doksastikon – Toon 8 – Deur Anatolius

Jy het die aanvalle van leeus kragteloos gemaak,
en terwyl jy Thamyris beskaam, o Protomartelares en Apostel,
het jou Bruidegom gevolg en uitgeroep:
“Ek het my na die geur van u mirre gehaas, o Christus.”
Daarom het jy Paulus agternageloop,
die genadegawe uit die hemel ontvang
en die kroon van God wat die stryd beoordeel, ontvang,
en jy bid sonder ophou
dat versoening van oortredinge geskenk sal word
aan hulle wat met geloof jou heilige gedagtenis vier.

Nou en altyd en tot in ewigheid. Amen.

Theotokion - Toon 8

U is my hoop en my beskermster,
my vurige hulp en toevlug, o al-onbevlekte Reine,
die verlossing van die gelowiges.
Daarom neem ek my toevlug tot u, o Meesteres,
en roep tot u uit: Ek het gesondig;
red my, red, o Maagd,
waarlik die enigste beskermster van sondaars.

Of die Kruistheotokion (op Dinsdag- en Donderdagaande) – Toon 8

“Ek kan dit nie verduur om U wat almal ontwaking gee,
te sien slaap aan die kruis nie,
sodat U aan almal wat van ouds deur die oortreding van die vrug
in ‘n dodelike slaap verval het,
‘n Goddelike, reddende ontwaking mag skenk,”
het die Maagd met geweeklag gesê.
Ons verheerlik haar.

Apolitikion van die Heilige Martelares Thekla – Toon 4

O Jesus, u lam roep met 'n groot stem:
“My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.”
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.

Die Veranderlike vir die Mettediens
                                         4


Kathisma ná die Derde Ode van die Kanon (wat nog vertaal moet word)
Toon 8

Deur jou vroulikheid deur deugde om te sit in manlikheid,
het jy deur jou liefde vir Christus,
van beide kante ‘n woning van God geword.
Want ná jy deur askese die duisternis van die hartstogte verminder het,
is jy deur jou martelaarskap as roem van die martelaarstryd bewys.
Daarom, o albefaamde Protomartelares,
skyn jy soos ‘n ster oor die wêreld,
wat die strale van die Gees dubbeld laat uitstraal.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Saam met al die mensegeslagte noem ons u salig
wat alleen onder vroue as Maagd
sonder saad God in die vlees gebaar het.
Want die vuur van die Godheid het in u kom woon
en u het die Skepper en Heer as kindjie gesoog.
Daarom verheerlik die geslag van Engele en mense tereg u alheilige Kind
en roep ons u eendragtig toe:
Bid tot u Seun en God dat Hy vergifnis van oortredinge mag skenk
aan hulle wat u heerlikheid waardig besing, o Onbevlekte.

Of die Kruistheotokion (op Woensdag- en Vrydagoggende) – Toon 8

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o lankmoedige Heer,
die afgrond van medelye en bron van goedheid.
Wees daarom genadig
en skenk vergewing van oortredinge aan u dienaars
wat u vlekkelose lyding met geloof besing.”

Kontakion van die Heilige Grootmartelares – Toon 8

Jy het met die skoonheid van maagdelikheid gestraal,
is met die kroon van martelaarskap getooi,
en as glorieryke is die apostelskap aan jou toevertrou, o Maagd.
Jy het die vuurvlam in dou verander
                                           5


en die toorn van die bul deur jou gebed getem,
as protostryder.

Ikos

Die glans van ‘n eerwaardige fees straal helderder as die son.
Want deur ligflikkeringe uit te straal, word dit in die oë van die gelowiges weerspieël.
Laat ons almal saam met die Engele dans, tot God, ons Verlosser, juig en tot Hom
roep: O Verlosser, U het u barmhartigheid groot gemaak, en ‘n volmaakte geskenk
aan u volk geskenk, naamlik die protostryder.

Sinaksarion

Op die 24ste van vandeesmaand, die Gedagtenis aan die Heilige Grootmartelares
en Apostelgelyke Thekla.

Verse.        Hy wat die rots geklief het, het jou gered, o Thekla,
              Hy tydens Wie se lyding die rotse eens geklief is.

              Op die 24ste het die rots Thekla ontvang.

Op dieselfde dag die Gedagtenis aan ons Heilige Vader oprius.

Die Gedagtenis aan die wonder wat deur die Moeder van God op die eiland Cithera
plaasgevind het, toe die ikoon van die Theotokos wat in die mirteboom gevind is, die
verlamde opgerig het.

Deur hul heilige gebede, o God, ontferm U oor ons. Amen.

Eksapostilarion van die Heilige Grootmartelares – Toon 2

O Apostelgelyke, veelstrydende Protomartelares,
skone maagd Thekla,
versterk deur die heilige onderrig van Paulus, die herout van God,
het jy jou verganklike verloofde veronagsaam en hóm gevolg.
Daarom het jy ‘n oorwinningskrans van Christus ontvang.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Ons wat deur u gered is, o Meesteres,
noem u tereg Theotokos.
Want u het op onuitspreeklike wyse God gebaar
wat deur die Kruis die dood ontbind
en skares Martelare na Hom aangetrek het.
Saam met hulle loof ons u, o Maagd.

By die Lofpsalms – Toon 1 – Deur Anatolius.
                                         6



Vandag lê die strydperk voor ons.
O volke, laat ons ‘n koordans doen
en die sonderlinge dinge wat daarin voltrek word, aanskou.
Want ‘n vlekkelose lam, die skone maagd en bruid van God, Thekla,
is aanwesig om geslag te word ter wille van Christus ons God
wat om ons ontwil geslag is.
Want sy het deur geloof in die Drie-eenheid
die goddeloosheid van die tiranne vernietig.
En waar sy saam met die Engele ‘n koordans doen,
bid sy tot die Heiland dat ons siele gered mag word.

O protostryder Thekla,
daar jy ‘n bruidegom in die hemele het,
naamlik Christus ons God,
het jy op ‘n aardse bruidsaal en verloofde neergesien.
Want wyslik is jy nie deur jou moeder se vleitaal oorreed nie,
het jy Paulus gevolg en die teken van die Kruis op jou skouers geneem.
Jy het nie van die vuur teruggedeins nie,
die wildheid van die ongediertes mak gemaak
en die robbe gedood
deur die heilige doop se onderdompeling in Christus.
Maar daar jy jou in ‘n edele stryd onderskei het,
hou nie op om aanhoudend tot Here te bid nie,
ten behoewe van hulle wat jou immer-eerwaardige gedagtenis met geloof vier.

Toon 4 – deur Anatolius

Jy het jou aan die Almagtige bevel opgedra,
en is as protostryder van Christus versterk;
jy het aardse liefde versaak
en die lamp van die ewige lewe ontvang,
toe jy die salige bruidsaal geword het,
waarin die menigte vroue rus wat toegang tot die ewige lewe gevind het,.
Bid saam met hulle vir ons siele, o Apostel Thekla.

Hef koordanse aan, o liefhebbers van die martelare.
Want die tyd van die worstelstryde het aangebreek,
en die jaarlikse gedagtenis van die Protomartelares
spoor almal aan tot verheerliking van God.
Want Thekla was die eerste onder die Martelaresse
om die stryd in die arena te volbring,
die eerste om as kroondraer geopenbaar te word,
en met vrymoedigheid bid sy vir ons siele.

Eer aan die Vader en aan die Seun en aan die Heilige Gees.

Doksastikon – Toon 4

Nie alleen die mensegeslagte was verwonderd oor jou bo-menslike stryd nie,
                                         7


o Protomartelares van Christus,
maar ook die wilde diere was oorbluf.
Om Christus jou bruidegom ontwil, o skone maagd Thekla,
is die vlamme nie deur jou as vlamme gesien nie.
Jy het jou verheug om vir hom te ly en van die wêreld geskei te word,
sodat jy die hemelse saligheid kon bekom,
waar jy met vrymoedigheid vir ons siele bid.

Nou en altyd en tot in ewigheid. Amen.

Theotokion – Toon 4

O Alonbevlekte, bedou my gees met die reënbuie van die Heilige Gees,
u wat die druppel gebaar het,
naamlik Christus wat deur sy medelye
die onmeetlike ongeregtigheid van sterwelinge uitwis,
Droog die bron van my hartstogte op
en ag my die stroom van ewige behae waardig, o Alonbevlekte.

Of die Kruistheotokion (op Woensdag- en Vrydagoggende) – Toon 4

Toe die ooilam, u Moeder, U aan die Kruis vasgeslaan, sien,
was sy verbaas en het sy uitgeroep:
“Wat is hierdie gesig, my allergeliefde Seun?
Is dit hoe die ongehoorsame, wettelose volk
wat u vele wonders geniet het, U vergeld?
Maar eer aan u onuitspreeklike selfvernedering, o Meester.”

Die Groot Doksologie

Apostiga

Eer aan die Vader en aan die Seun en aan die Heilige Gees.

Doksastikon – Toon 2 – deur Anatolius

Kom, liefhebbers van die stryd,
laat ons die roem van vroue, Thekla die Protomartelares, met gesange eer.
Want sy het die vyandige teenstander deur die krag van die Kruis vertrap,
en ná sy die oorwinning behaal het, is sy tereg gekroon.
Daarom smeek sy wat baie gewedywer het
dat hulle wat haar gedagtenis met geloof en liefde eer,
van gevare en die komende oordeel gered mag word.

Nou en altyd en tot in ewigheid. Amen.

Theotokion – Toon 2
                                       8



Buiten u, o Alreine,
het ons waarlik geen ander sterke toevlug,
toring van krag en onoorwinlike vesting bekom nie,
en tot u neem ons ons toevlug en roep ons uit:
“Help ons, o Meesteres, laat ons nie vergaan nie.
Bewys ons u genade, die heerlikheid van u heerskappy
en die grootheid van u goedhartigheid.”

Of die Kruistheotokion (op Woensdag- en Vrydagoggende) – Toon 2

O reine Maagd,
toe u die ryp druiwetros waarmee u sonder verbouing swanger was aan die Boom
sien hang,
het u Hom met geweeklaag beween en uitgeroep:
“My kind, laat drup die mos
 waardeur al die dronkenskap van die hartstogte weggeneem mag word
 en toon u goedhartigheid, o Weldoener,
 deur my wat U gebaar het.”

Die res van die Mettediens en die Wegsending.
