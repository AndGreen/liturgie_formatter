                                          1


Menaion Augustus 2 Die Herwinning van die Relieke van die H. Protomartelaar
Stefanus.

Die Veranderlike vir die Vesperdiens

By “Heer ek het U aangeroep” maak ons voorsiening vir 6 verse en sing ons die
volgende stigiere:

Toon 4

Met jou gees verlig deur die genade van die Gees,
het jy in die gedaante van ‘n engel verskyn, o Stefanus,
daar jou innerlike glans aan jou liggaam deurgegee is
en jou siel die lig aan die aanskouers geopenbaar het.
Daardeur het jy die lig van kontemplasie verkry,
toe die hemel op sondelinge wyse vir jou geopen het,
o hoof en roem van Martelare.

Die klippereën het vir jou soos trappe en lere
vir ‘n hemelgang geword,
want toe jy dit bestyg,
sien jy die Here aan die regterhand van die Vader
waar Hy vir jou in sy lewebrengende regterhand
‘n kroon, waarna jy vernoem is, uithou.
As oorwinnaar staan jy langs Hom
en as kruin onder Stryders.

Stralend deur tekens, wonders en leringe, o Stefanus,
het jy die vergadering van die wetteloses beteuel,
en toe jy deur hulle weggesleep en gestenig word,
het jy om vergifnis vir die moordenaars gebid,
in navolging van die Heiland se stem,
in Wie se hande jy jou allerheilige gees neergelê het.

Toon 2

Jy het geblyk eerste onder Diakens te wees
en eerste onder Martelare, alheilige Stefanus.
Want jy het ‘n weg vir die Heiliges geword
en baie martelare na die Here gebring.
Daarom het die hemel vir jou geopen
en het God aan jou verskyn.
Smeek Hom dat ons siele gered mag word.

Laat ons die Protomartelaar en edele dienaar van Christus,
Stefanus die Protodiaken, op waardige wyse vereer.
Toe hy te midde van die wetteloses staan,
het hy die Seun aan die regterhand van die Vader gesien.
                                               2



Jy het jou met heilgigheid beklee, o salige Stefanus,
Protomartelaar en Protodiaken en metgesel van die Engele.
Smeek en bid vir ons by die Heiland,
die Here wat sonder sonde is.

Eer aan die Vader en aan die Seun en aan die Heilige Gees.

Toon 6

As eerste onder die Martelare en Diakens
is jy bewys, o salige Stefanus,
sieraad van die Stryders, steun van gelowiges
en heerlikheid van die regverdiges.
Waar jy by die troon van Christus, die Koning van almal, staan,
bid ten behoewe van hulle wat jou eerwaardige gedagtenis vier
om vergifnis van ootredinge
en dat hulle die koninkryk van die hemele waardig geag mag word.

Nou en altyd en tot in ewigheid. Amen.

Theotokion – Toon 6

Die uitkoms van verdruktes
en die bevryding van ongesteldes,
is u, o Maagd, Theotokos;
red u stad en volk,
die aangevegtenes se vrede
die stormgeteisterdes se stilte,
en die enigste beskerming van gelowiges.

By die Apostiga die stigiere uit die Oktoig.

Eer aan die Vader en aan die Seun en aan die Heilige Gees.

Toon 6

Verheug jou in die Here, kroondraende Stefanus,
navolger van die Meester,
omdat jy die protomartelaar van Christus ons Koning geword het
en die dwaling van die wettelose Jode vernietig het.
Bid vir ons by die Heer.

Nou en altyd en tot in ewigheid. Amen.
Theotokion - Toon 6
O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
                                          3


bid saam met die Apostels en al die Heiliges
dat ons siele ontferming mag ontvang.

Apolitikion – Toon 4

Jou hoof is met ‘n koninklike hoofband gekroon
vanweë die stryd wat jy om Christus ons God ontwil verduur het,
o Voorste Stryder onder die Martelare.
Want jy het die waansin van Jode weerlê
en jou Verlosser aan die regterhand van die Vader gesien.
Smeek Hom daarom altyd ten behoewe van ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4 (uit die Oktoig)

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Na die Psalmlesing sing ons die Kanons uit die Oktoig en die Kanon van die Heilige
Stefanus, lg. in Toon 1. Voor die troparia sê ons: O Protomartelaar van Christus, bid
vir ons. (Die kanon moet nog vertaal word)

Na die Derde Ode en Klein Litanie

Kathisma – Toon 5

Deur die glans van die Gees verlig
en saam met die ware wysheid verhef,
het jy die duister newel van die Jode verdryf
en ná jy die vyand deur jou stryd in die arena omvergewerp het,
is jy as die kroon van Martelare geopenbaar.
Maar bid tot die Heer
dat Hy Hom oor ons siele mag ontferm.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 5

O Reine Immermaagd.
die vurige en onoorwinlike beskerming,
vaste en onbeskaamde hoop,
                                           4


vesting, beskutting en hawe
van hulle wat hul tot u haas,
smeek saam met die Engele by u Seun en God
om die wêreld vrede, heil en groot barmhartigheid te gee.

Na die Sesde Ode en Klein Litanie

Kontakion – Toon 8

Jy was die eerste om deur die hemelse Landbouer
op aarde gesaai te word, o albesongene,
die eerste om vir Christus jou bloed op aarde uit te stort, a salige,
die eerste om deur Hom met die segekrans in die hemel gekroon te word,
as eerstelinge onder die Stryders (Atlete), die gekroonde Protostryder (let. proto-
atleet) onder die Martelare.

Ikos

Wanneer ek die blomme van die paradys aanskou
waar hulle die hele wêreld met hul verkwikkende geur vervul,
word ek getref deur die vreemde gesig:
want in die ysige winter blom hulle nog meer,
iets wat aan blomme vreemd is,
soos die martelaar van Christus,
wat eerste geblom het
en ‘n poort geword het vir hulle wat regmatig die stryd voer
en blom in die ysige koue van folteringe,
hy wat die onfeilbare weg aangedui het vir hulle wat die stryd wil voer,
die edele bevelhebber van die strydperk
wat deur sy lyding voortgestraal het,
die gekroonde Protostryder (let. proto-atleet) onder die Martelare.

Sinaksarion

Op die 12de van vandeesmaand die herwinning van die oorskot (reliek) van die
Heilige Protomartelaar en Aartsdiaken Stefanus.

Verse:

O Sion, jy het baie vreemde en heilige goedere;
Gee aan die stad van Konstantyn die oorskot van Stefanus.

Op die tweede is die liggaam van Stefanus herwin.

Op dieselfde dag die Gedagtenis aan die vonds van die relieke van die heilige
martelare Maximus, Dadas en Quintilinianus.

Op dieselfde dag die gedagtenis aan die Inwyding van die nuwe tempel van die
Heilige Apostel en Evangelis Johannes die Teoloog, naby die allerheilige Groot Kerk.
                                          5


Op dieselfde dag die gedagtenis aan die Heilige Martelaar Phokas en Keiser
Justinianus van vrome gedagtenis, in die (kerk van die) Heilige Apostels.

Deur hul heilige gebede, o God, ontferm U oor ons. Amen.

Eksapostilarion – Toon 2

Kyk, Stefanus wat met genade vervul is,
eerste as Diaken gekies is,
en eerste die weg van die Martelare vertooi het,
word na die koninklike stad gebring
waar hy die genade van wonderwerke laat opwel.

Theotokion – Toon 2

O Maagd, u het Christus,
by Wie die hemelse rangordes met groot huiwering staan,
omdat hulle dit nie kan verduur
om die glans van sy onuitspreeklike wese te aanskou nie,
in u skoot omvat,
waar Hy vlees aangeneem het uit u kosbare bloed.

Lofpsalms – Toon 4

‘n Engel op aarde, het hy die Protomartelaar geword,
is hy omhoog gevoer en het hy na die hemele opgegaan
en ingewy in die misteries van die ontoeganklike Drie-eenheid
wat die verstand te bowe gaan,
het hy die Goddelike heerlikheid gesien,
vir sover hy daartoe in staat was.
Daarom verkondig hy u onbegryplike mag,
Almagtige Jesus, die Verlosser van ons siele.

Herhaal bg.

Skoon het jy verskyn tydens jou opgang,
o alglorieryke protomartelaar Stefanus,
getooi met Goddelike genadegawes en genesinge,
Daarom verheug jy al die gelowiges met jou wonderwerke
terwyl hulle met geloof die Mensliewende besing en sê:
“Almagtige Jesus, die Verlosser van ons siele.”

Jou tong is as ‘n hoogs kosbare rietpen bewys
wat snel oor reggelowigheid skryf,
en waardeur jy almal met jou leringe verlig het, o Protomartelaar,
en ons uit die onkunde na die reggelowigheid teruggebring het.
Daarom, terwyl ons jou jaarlike fees vier, Stefanus,
besing en eer ons jou worstelinge.
                                             6


Eer aan die Vader en aan die Seun en aan die Heilige Gees.

Toon 4

Stefanus, die edele eersteling van die martelare,
wat vol genade en krag was,
wat tekens en groot wonders onder die volk gedoen het,
is deur wetteloses gestenig,
maar soos ‘n engel het hy gestraal
en aan die regterhand van die Mag
die heerlikheid gesien van U wat vir ons gekruisig is,
en deur die genade van die Gees is hy in die hemel ontvang.
Daarom, waar jy saam met die Engelekore woon,
bid dat ons siele gered mag word.

Nou en altyd en tot in ewigheid. Amen.

Toon 4

Bewaar u dienaars van allerhande gevare,
o geseënde Theotokos,
sodat ons u mag verheerlik,
die hoop van ons siele.

Vir die Apostiga, die stigiere uit die Oktoig.

Eer aan die Vader en aan die Seun en aan die Heilige Gees.

Toon 5

O Protomartelaar, Apostel en Protodiaken,
die poort van die Martelare,
die heerlikheid van die regverdiges,
die roem van die Apostels,
waar jy in die arena staan,
het jy die hemele geopen gesien,
asook die Seun van God
waar Hy aan regtrhand van die onsienlike Vader staan.
Daarom het jou gesig soos ‘n engel gestraal
en het jy met vreugde uitgeroep
ten behoewe van hulle wat jou stenig:
“Reken hulle hierdie sonde nie toe nie,”
En nou, vra om versoening van sondes en groot barmhartigheid
vir hulle wat jou uit liefde loof.

Nou en altyd en tot in ewigheid. Amen.

Theotokion
                                       7


Ons, die gelowiges, noem u salig, o Maagd Theotokos,
en verheerlik u tereg as die onwankelbare stad,
die ondeurdringbare vesting,
die onverbreekbare beskerming
en toevlug van ons siele.
