                                        1


Menaion September 23 Die Ontvangenis van die Heilige Glorieryke Profeet,
Voorloper en Doper Johannes

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing ons die
volgende stigiere, wat elkeen herhaal word.

Stigiere van die Voorloper – Toon 4    (Ὁ ἐξ ὑψίστου κληθεὶς)

Terwyl die heilige Sagaría as priester gedien het
en in die allerheilige tempel was,
waar hy die volk se versoeke aan die Weldoener en Almedelydende opgedra het,
het hy ‘n allerheilige Engel gesien, wat hom toeroep:
“Jou gebed en smeking is verhoor,
hou moed, o grysaard,
en wees nie wantrouig teenoor my nie,
want jy sal ‘n heilige kind, die Voorloper, hê,
wat almal wat uit vroue gebore is, oortref,
en hy sal Christus in die krag van Elía voorafgaan.”

Herhaal:     Terwyl die heilige Sagaría as priester gedien…

“Vreemd kom jy my voor in voorkoms en optrede,
vreemd in jou woorde en tydinge,” het Sagaría hom geantwoord.
“Want ek het gekom om om heil vir die volk te vra,
en nie om ‘n kind te verwerf, soos jy my vertel nie;
ek vind jou in stryd met my versoeke
en vermoed dat jy nie eerlik teenoor my is nie.
Want hoe kan wat jy sê, geglo word?
Elisabet se lendene is reeds gestorwe
en my ouderdom lei nou tot wantroue.”

Herhaal:     “Vreemd kom jy my voor in voorkoms en optrede…”

“Waarom wantrou jy my woorde, Sagaría,
en sê jy dat ek valse boodskappe bring?
Ek wat hier by jou staan is ‘n Aartsengel van God
en ek vertel jou hierdie dinge wat ek beveel is,
maar aangesien jy ongelowig was en nie gelowig nie,
sal jy stom en sprakeloos wees,
totdat jy die Goddelike uitkoms van my woorde sien.
Wanneer Elisabet vir jou die stem van die Woord,
die groot Voorloper, baar,
sal jy, wanneer jou tong duidelik praat,
die God van Israel loof.”

Herhaal:     “Waarom wantrou jy my woorde, Sagaría,…”

Eer aan die Vader en aan die Seun en aan die Heilige Gees
                                          2


Toon 6 – deur Bizantius

Vandag het Johannes die Voorloper
as vrug van gebed uit ‘n dorre skoot gespruit.
Verheug jou, o woestyn, en dans, o mensdom,
kyk, die herout van bekering begin om in die moederskoot vlees te word.
Kom, o liefhebbers van feeste,
laat ons ons tydens sy ontvangenis verheug
en laat ons ‘n koordans doen en uitroep:
“Jy wat die grootste is onder dié wat uit vroue gebore is,
hou nie op om vir hulle te bid nie
wat met geloof jou Goddelike ontvangenis eer,
dat ons versoening van sondes en groot barmhartigheid mag vind.”

Nou en altyd en tot in ewigheid. Amen.

Theotokion – Toon 6

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Apostiga – Toon 6          (Ὅλην ἀποθέµενοι)

Toe die gewyde, heilige Profeet
die Allerheiligste op heilige wyse betree,
het ‘n heilige Engel by hom kom staan, soos geskrywe is,
en hom toegespreek en gesê:
“Jou smeekgebed is verhoor
en nou is Elisabet se onvrugbaarheid opgehef
en sy sal vir jou, o grysaard, ‘n seun, Johannes baar,
die Voorloper, lamp van die Son, Profeet van die Allerhoogste
en stem van die Woord wat uit die Maagd,
die diensmaagd van God, opkom.”

Vers.        En jy, kindjie, sal ‘n profeet van die Allerhoogste genoem word, want jy
             sal voor die aangesig van die Here uitgaan om sy weë reg te maak.

Weer het die allersalige grysaard tot die Engel gespreek:
“Sê vir my baie duidelik, waaraan sal ek dit weet?
Want soos jy sien, is ek van gevorderde jare
                                         3


en Elisabet is onvrugbaar.
Hoe spreek jy dan dinge tot my wat die natuur te bowe gaan?
Ek is verbaas en vermoed dat jy glad nie die waarheid praat nie, o mens.
Gaan weg, want ek vra om die heil van die volk,
nie om ‘n kind te verwerf nie,
‘n saak wat moeilik is om te aanvaar.”

Vers. Dat ons Hom kan dien in heiligheid en geregtigheid voor Hom, al die dae van
      ons lewe.

“Ek is ‘n Aartsengel van God Almagtig,
Gabriël is my naam,”
het die Liggaamlose vir die grysaard gesê.
“Wees vir die teenswoordige stom en beoefen stilte,
omdat jy my woorde nie geglo het nie.
Wanneer jou eggenote vir jou die basuin van die Woord baar,
en die Gees jou tong onderrig,
sal jy baie duidelik uitroep:
‘Jy, o kind, sal ‘n Profeet van die Allerhoogste genoem word,
om deur genade sy weë gereed te maak,
soos dit sy welbehae was.’”

Eer aan die Vader en aan die Seun en aan die Heilige Gees.

Doksastikon - Toon 6

Jy het as Boodskapper uit ‘n onvrugbare se barensweë voortgekom, o Doper,
vanuit jou doeke die woestyn gaan bewoon
en is as seël van al die Profete geopenbaar.
Want jy is waardig geag om Hom wat hulle op baie maniere gesien
en in raaisels vooraf verkondig het,
in die Jordaan te doop.
En jy het die Vaderlike stem uit die hemel gehoor
wat van sy Seunskap getuig
en jy het die Gees in die gedaante van ‘n duif gesien,
wat die stem op Hom wat gedoop word, rig.
Maar jy wat bo al die Profete is,
hou nie op om vir ons te bid
wat met geloof jou gedagtenis vier, nie.

Nou en altyd en tot in ewigheid. Amen.

Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Oorwinnares en al die Heiliges,
dat Hy Hom oor siele mag ontferm.
                                         4


Apolitikion – Toon 4        (Ταχὺ προκατάλαβε)

Verheug jou, onvrugbare, wat vantevore nie geboorte geskenk het nie,
want kyk jy het met die lamp van die Son swanger geword
wat die hele wêreld wat met blindheid siek is, helder gaan verlig.
Dans van vreugde, Sagaría, en roep met vrymoedigheid uit:
“Hy wat gebore gaan word, is ‘n Profeet van die Allerhoogste.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Kathisma ná die Eerste Psalmlesing

Toon 5       (Τὸν συνάναρχον Λόγον)

Elisabet is van haar onvrugbaarheid bevry,
en die Maagd het steeds Maagd gebly,
toe sy deur die stem van Gabriël swanger geword het,
maar die Voorloper Johannes, spring in die skoot op
omdat hy Hom wat vir ons verlossing in ‘n maagdelike skoot vlees word,
vooruit as God en Meester herken.

Eer aan die Vader en aan die Seun en aan die Heilige Gees.

Herhaal:     Elisabet is van haar onvrugbaarheid bevry…

Nou en altyd en tot in ewigheid. Amen.

Theotokion             (Τὸν συνάναρχον Λόγον)

Verheug u, heilige berg waarop God gewandel het;
verheug u, lewende braambos wat nie deur vuur verteer is nie;
verheug u, die wêreld se enigste brug na God,
wat sterfling na die ewige lewe lei;
verheug u, ongeskonde Maagd, wat sonder ervaring van ‘n man
die verlossing van ons siele gebaar het.

Kathisma ná die Tweede Psalmlesing

Toon 4       (Ταχὺ προκατάλαβε)
                                          5


Ná die woestynliewende tortel, die heilige Doper, bekering verkondig
en Christus wat mens geword het, geopenbaar het,
het hy ‘n beskermer van alle sondaars geword,
deur altyd die stormgeteisterdes van hulp te wees.
Red u wêreld deur sy smekinge, o Christus.

Eer aan die Vader en aan die Seun en aan die Heilige Gees.

Herhaal:     Ná die woestynliewende tortel, die heilige Doper, bekering verkondig…

Nou en altyd en tot in ewigheid. Amen.

Theotokion – Toon 4        (Ταχὺ προκατάλαβε)

U wat alleen die Skepper van die heelal gebaar het,
wat alleen die mensdom deur u geboortegewing getooi het, o Onbevlekte,
red my van die strikke van die listige Belial,
bevestig my op die rots van Christus se wil,
en pleit dringend by Hom aan Wie u ‘n liggaam verleen het.

Kathisma ná die Derde Ode van die Kanon

Toon 4       (Κατεπλάγη Ἰωσὴφ)

Gabriël het uit die hemel aan die priester Sagaría verskyn
toe hy besig was om die tempel te bewierook en het vir hom gesê:
 “Jy sal in jou ouderdom ‘n roemvolle vrug hê,
en Elisabet se voormalige onvrugbaarheid word nou dadelik opgehef
asook haar kinderloosheid,
en sy sal swanger word en die herout en Voorloper van Jesus baar.”
Deur hul gebede, o Verlosser van die wêreld, red ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4               (Κατεπλάγη Ἰωσὴφ)

By u ontvangenis sonder saad, o Theotokos,
is Josef met verwondering vervul
toe hy dit wat bo die natuur is, sien,
en hy het gedink aan die dou op die vlies,
die braambos wat nie deur die vuur verbrand is nie,
en Aaron se staf wat gebloei het;
en u Verloofde en beskermer het getuig en tot die priesters uitgeroep:
“‘n Maagd baar ‘n kind, en na die geboorte bly sy steeds ‘n maagd.”

Kontakion – Toon 1         (Χορὸς Ἀγγελικὸς)

Stralend verheug Sagaría die grote hom
en so ook sy alroemvolle eggenote Elisabet,
ná sy op waardige wyse met Johannes die Voorloper swanger geword het,
                                          6


wat die Aartsengel met vreugde aangekondig het.
en ons, die mensdom,
eer hom op gespaste wyse as ingewydene in die genade

Ikos

Laat ons die Heilige Evangelie oopmaak,
wat die Heilige en wonderbare Lukas vir ons geskryf het,
en laat ons die Voorloper se heuglike en beroemde ontvangenis aanskou.
Want hy sê dat toe die bejaarde en regverdige Sagaría tydens sy dienstyd
die Allerheiligste binnegaan om dit te bewierook, ,
het Gabriël aan hom verskyn wat ‘n blye boodskap bring en sê:
“O Aartspriester, jy sal ‘n seun in jou ouderdom hê,
‘n Profeet en Voorloper, ‘n stem en herout,
‘n immerligtende lamp, die ingewydene van genade.

Sinaksarion

Op die 23ste van vandeesmaand die Ontvangenis van die Heilige en glorieryke
Profeet, Voorloper en Doper Johannes.

Verse.        ‘n Orakel van die Aartsengel aan ‘n man en profeet:
              dat hy ‘n profeet sal verwek, ja meer as ‘n profeet.

              O moederskoot, ontvang die Voorloper in jou op die 23ste.

Op dieselfde dag die Gedagtenis aan die Heilige Martelare, Andreas, Johannes,
Petrus en Antonius, wat in Afrika vervolmaak is.

Op dieselfde dag die Gedagtenis aan die Heilige Martelares, Raïs, die Maagd.

Op dieselfde dag die Gedagtenis aan die Heilige Vroue, Ksanthippe en Poliksena,
wat susters was.

Op dieselfde dag is die Heilige Nuwemartelaar Nikolaas, die kruidenier, wat in 1672
as martelaar getuienis afgelê het, deur die swaard vervolmaak.

Deur hul heilige gebede, o God, ontferm U oor ons. Amen.

Eksapostilarion – Toon 2          (Τοῖς Μαθηταῖς συνέλθωµεν)

Die glorieryke ontvangenis van die Voorloper openbaar vooraf die Koning
wat uit ‘n Maagd gebore gaan word,
soortgelyk aan hom wat uit Elisabet, die dorre onvrugbare,
en die bejaarde priester, die bekende Sagaría gebore sal word.
Deur hul gebede, o Heer,
en dié van die Theotokos en Johannes die Doper,
red en betoon medelye aan almal.
                                         7


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Τοῖς Μαθηταῖς συνέλθωµεν)

Ons wat deur u Goddelike geboortegewing
van die vloek van ouds verlos is, o Alreine,
roep u dankbaar en eendragtig die eerwaardige Aartsengel se “Verheug u” toe:
Verheug u, o Maagd Theotokos, die verlossing van Adam;
verheug u, eerwaardige, u deur wie ons van die dood bevry is;
verheug u, u deur wie ons die koninkryk van die hemele verkry het.

Lofpsalms – Stigiere van die Voorloper

Toon 1       (Τῶν οὐρανίων ταγµάτων)

Die skepping verheug hom in jou ontvangenis,
o Voorloper, Profeet en Doper Johannes.
Want jou heilige geboorte is vir ons ‘n teken van die Meester se geboorte
en daarom loof ons wat op aarde is jou tereg eendragtig.

Herhaal:     Die skepping verheug hom in jou ontvangenis…

Daar die Engel die swangerskap van die onvrugbare
as wonderbare getuienis ontvang het,
bring hy dit na Maria
en bied hy dit aan ter bevestiging.
Laat ook ons daarom die voorheen onvrugbare Elisabet,
asook Sagaría haar eggenoot en Johannes, loof.

Die ewige lig se lamp wat deur God berei is,
die vriend van die bruidegom,
die groot Oggendster van die Son van heerlikheid,,
die lewende stem van God die Woord,
die Voorloper van die Heer se koms,
is nou verwek toe die Engel tot hom gespreek het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Elisabet het die Voorloper van genade ontvang,
maar die Maagd die Here van die heerlikheid.
Die moeders het mekaar gegroet en die kindjie het opgespring,
want in haar het die dienskneg die Meester geloof.
Die moeder van die Voorloper het haar verwonder en begin uitroep:
“Hoe is dat die moeder van my Here na my toe kom?”
Sodat Hy wat oor groot barmhartigheid beskik
‘n wanhopige volk kan red.
                                        8


Die Groot Doksologie

Die Veranderlike vir die Goddelike Liturgie

Kommunielied:      Die regverdige sal in ewige gedagtenis wees. Hy sal nie slegte
                   tyding vrees nie. Halleluja.
