                                          1


Menaion Desember 11 Die Heilige Daniël die Suilbewoner
Die Veranderlike vir die Vesperdiens
By “Heer, ek het U aangeroep,,,” sing ons die volgende stigiere.
Toon 8
Wat moet ons jou noem, o Daniël?
Askeet, want jy het die hartstogte aan die gees onderwerp.
Stryder, want jy het alle boetedoenings verduur,
toe jy ‘n suil hoog vanaf die aarde opgerig het,
‘n allerywerige vegter en allerbeproefde arts
wat steun op die rots van die waarheid.
Bid dat ons siele gered mag word.

Hoe moet ons jou aanspreek, o Daniël?
Jy wat die hartstogte ontwortel en deugde plant,
ware wonderdoener en voorbidder vir sondaars,
alleredele uitdrywer van geeste,
ligbaken wat met reggelowigheid straal
en woning van die Gees.
O Kampvegter van die Kerk,
bid dat ons siele gered mag word.

Wat moet ons jou nou noem, o Daniël?
Voorbeeld vir monnike en leermeester van selfbeheersing,
sieraad van die gelowiges wat self genesinge bewerk,
lampstaander wat hulle wat in duisternis verkeer, met lig bestraal,
medeburger van die Engele
en gelyk in eer aan hulle,
bewoner van die Paradys en hemelse mens.
Bid dat ons siele gered mag word.

Eer aan die Vader en aan die Seun en aan die Heilige Gees.
Toon 5 – deur die Studiet
Ná jy gewoeker het met die talent wat deur Christus aan jou toevertrou is,
o Regverdige Vader,
is jy ná jou dood bewys as verdrywer van demone
en geneesheer van allerhande krankhede,
‘n suil, grondvesting en heilige berg van Christus se Kerk.
Daarom smeek ons jou, o wonderdoenende Daniël,
dat jy om vrede en groot barmhartigheid vir ons siele vra.

Nou en altyd en tot in ewigheid. Amen.

Theotokion - Toon 5

Ons bid u, Begenadigde,
wees ‘n middelaar deur u gebede,
                                          2


en vra om baie medelye,
en versoening van ons vele oortredinge.

Of die Kruistheotokion (op Dinsdag en Donderdagaande)
Toe u heilige, allerreine Moeder
u eerwaardige lyding aanskou, o Almagtige Lankmoedige,
het sy bitterlik trane gestort, op haar boesem geslaan en uitgeroep:
“O my allerdierbare Jesus,
Lig van die hele wêreld,
Goddelike Son wat nie ondergaan nie,
gee my ‘n verlossende woord.
Wee my! Hoe sal ek dit verduur en bly lewe,
my Seun en God,
waar ek U soos ‘n boosdoener aan ‘n kruishout sien hang,
met u vlekkelose sy deur ‘n spies verwond,
tensy U die lig van u Opstanding oor my laat skyn.”

Apolitikion – Toon 1

Jy het ‘n suil van geduld geword, o Regverdige,
toe jy die Voorvaders nagevolg het,
Job in sy lydinge,
Josef in sy versoekinge
en die lewenswyse van die Ligaamloses,
hoewel jy in die ligaam was.
O ons Regverdige vader Daniël.
bid tot Christus ons God dat ons siele gered mag word.


Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 8
Deur op Godgepaste wyse jou siel te tooi, o salige,
deur selfbeheersing, moeite en gebede,
het jy ‘n metgesel van die Engele geword,
en waarlik genadegawes ontvang, om wonders te doen,
om die siektes te genees van hulle wat jou met geloof vereer.
Daarom verdryf jy die menigte demone
en skenk jy die mensdom genesinge,
o salige bewonderenswaardige Daniël.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Theotokion – Toon 8
                                         3


Kom alle gelowiges, laat ons die Koningin,
die Moeder van die Skepper van almal met ons stemme groot maak,
haar besing en uitroep:
“O albesonge Maagd, bron van vreugde,
red hulle wat u vereer
en beskut hulle deur u gebede.
Want as Moeder van God het u die vrymoedigheid om hulle te verlos uit
verdrukkinge
en die versoeke te vervul van hulle wat met geloof tot u roep:
‘Bid tot u Seun en God om vergewing van oortredinge te skenk
aan hulle wat u onbevlekte geboortegewing reggelowig vereer.’”

Of die Kruistheotokion (op Woensdag- en Vrydagoggende)

Toe u, o eerwaardige alreine,
die kruislyding van u Seun en God aanskou,
is u bitterlik in u binneste verbrysel
en het u met smartkrete uitgeroep:
“Hoe is u uit vrye wil uitgestrek
en het U die dood in die vlees aanvaar, o Meester,
‘n waarlik vreeswekkende verhaal.
Daarom besing ek u onuitspreeklike, onseglike wil, o Heiland,
Omdat U gekom het om u dwalende skepsel te red.
Maar staan nietemin op, o Seun,
en vervul my hart met vreugde,
U wat die heelal deur u lyding met blydskap vervul het.”

Kontakion – Toon 8 (of 4)

Soos ‘n helder ster, o salige Vader,
het jy die suil bestyg,
die wêreld verlig met jou regverdige dade
en die duisternis van dwaling verdryf.
Daarom bid ons:
Laat die nimmertanende lig van kennis
nou ook in die harte van jou dienaars skyn.

Ikos

Die gesang tot lof van jou stryd is bevuil, o Vader,
want ek het nie ‘n rein hart nie,
want ek het dit skandelik besoedel,
maar gee my ‘n woord in, O heilige, om jou lewenswyse,
waaroor selfs die Engele hul waarlik verwonder het,
suiwer te besing.
Want jy het soos ‘n liggaamlose geword,
toe jy die nimmertanende lig van kennis ontvang het.

Sinaksarion
                                           4



Op die 11de van vandeesmaand die gedagtenis aan ons Regverdige Vader Daniël
die Suilbewoner.

Verse.        Daniël wend hom af van al wat aards is en vanaf die aarde;
              eers woon hy op ‘n suil en nou in die hemel.

              Op die elfde het Daniël die suilbestyger sy einde bereik.

Op dieselfde dag die gedagtenis aan ons Regverdige Vader Lukas die nuwe
Suilbewoner.

Op dieselfde dag die gedagtenis aan die heilige martelare Aksepsimas en Aeithalas.

Op dieselfde dag die gedagtenis aan 'n seker jong meisie; en daar is 'n baie
geestelik opbouende verhaal daaroor.

Op dieselfde dag die stryd van die heilige martelaar Barsabas.

Ook die gedagtenis van die heilige martelare Terentius, Vincent, Aimillianos en
Wewaia

Op dieselfde dag, die Sondag van die Heilige Voorvaders.

Deur die gebede van u Heiliges, o God, ontferm U oor ons. Amen.

Eksapostilarion - Toon 3
Deur koue en hitte na die liggaam geknel,
het jy jou lewe in die lug deurgebring,
soos staal wat nie deur die behoeftes van die natuur gebuig word nie,
o alwonderbare Daniël.
Daarom het Hy jou waardig geag
om as ‘n seun onsterflike heerlikheid te geniet.

Theotokion – Toon 3

O Alonbevlekte, u het God, die Woord van God, gebaar,
wat op alwyse manier die voortreflike heilsbestel vir die wêreld volbring het.
Daarom besing ons u almal soos gepas,
aangesien u tot Hom bid
dat ons van kwale en allerlei gevare verlos mag word.

Vir die Apostiga van die Lofpsalms, die stigiere uit die Oktoig.
Die res van die Mettediens en die Wegsending.
