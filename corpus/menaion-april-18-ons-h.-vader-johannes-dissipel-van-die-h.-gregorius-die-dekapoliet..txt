                                         1


Menaion April 18 Ons H. Vader Johannes, dissipel van die H. Gregorius die
Dekapoliet.
Die Veranderlike vir die Vesperdiens
Stigiere van die Heilige Johannes - Toon 6     (Ὅλην ἀποθέµενοι)
Deur die vrees van God beheer, o Heilige Vader,
het jy die aanvalle van die liggaam
en die bitter tirannie van die hartstogte afgeweer
en God verbly deur jou hart te tooi met die skoonheid van die deugde
en nou woon jy, ná jy rus gevind het wat by jou liefde pas,
daar waar die rangordes van die Heiliges hul bevind.
Hou nie op om daar aan ons te dink
wat met geloof jou gedagtenis vier nie, o Heilige Johannes.

Met ‘n vasberade hart het jy na God gesoek,
op wieke van heilige nadenke, o deur-God-geïnspireerde,
in jou neiginge altyd volkome op Hom ingestel,
en daarvoor het jy hom gehad
wat jou deur roeping en dade voorberei en aangemoedig het,
naamlik Gregorius wat in wonders en wondertekens gestraal het.
Verlig deur sy ligbakens het jy, o salige,
ongeskonde die golwe waaraan hierdie ellendige liggaam blootgestel is, getrotseer.

Daar jy nie die sorge van die lewe gehad het nie, o Heilige,
en deur die meer voortreflike werke getooi is,
het jy ‘n heilige lewe gelei.
Maar daar jy die onstoflike vuur in jou hart gedra het,
het jy in stilte volhard,
deurnag gestaan en was jy op nagwake ingestel,
en is jy deeglik gereinig en in jou optrede gelykvormig aan God bewys.
Daarom het jy ná jou arbeid die pynlose genot ontvang,
terwyl jy om Goddelike vreugde vra vir hulle wat jou eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 6       (Ὅλην ἀποθέµενοι)

O onbevlekte, smettelose, Alheilige Moeder van God,
immermaagdelike Jonkvrou, Theotokos en Meesteres,
hoe sal ek wat in my siel en verstand besoedel is,
u, die woning van God, besing?
Hoe sou ek die omvang van u wonders kon verhaal,
die genade en barmhartigheid wat u altyd op my uitstort?
Daarom val ek met bewing voor u neer
en roep u met eerbied die “Verheug u” toe:
Verheug u, vertroosting van die gelowiges wat u aanroep.
                                           2



Of die Kruistheotokion (op Dinsdag- en Donderdagaande)

Toon 6       (Ὅλην ἀποθέµενοι)

Toe die reine en onskuldige die vrywillige lyding aanskou
van Hom wat vry van die hartstogte is,
het sy moederlik gejammer en uitgeroep:
“O die vreeswekkende gesig!
Hoe word Hy wat alles, sigbaar en onsigbaar, geskep het,
die Here van die heerlikheid en voortydelike Koning,
nou onregverdig veroordeel en onder boosdoeners getel?
O berge en bosryke dale, drup vir my ‘n bitter traan
en bekla my wat alleen agtergelaat is,
hoewel ek die Skepper gebaar het.”

Apolitikion van die H. Johannes – Toon 8

In jou, o Vader, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o Regverdige Vader Johannes,
is jou gees verheug saam met die Engele.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1       (Τὸν τάφον σου Σωτὴρ)

Deur jou vele asketiese en baie gebede, o Vader,
het jy die bose lokvalle van die demone begrawe
en toe jy dood in die graf gelê het,
het jy onverganklik gebly.
Daarom vier ons met vreugde jou alheilige gedagtenis
en verheerlik ons Christus met blydskap van hart.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1       (Τὸν τάφον σου Σωτὴρ)

Die menigte gelowiges verbly hulle, o Theotokos,
wanneer hul daagliks u naam aanroep
en altyd met liefde u hoë lof verheerlik.
Want u is die roem, hulp en onbeskaamde beskermster
van almal wat u getrou vereer, o Maagd.
                                         3


Of die Kruistheotokion (op Woensdag- en Vrydagoggende)

Toon 1        (Τὸν τάφον σου Σωτὴρ)

Toe die onbevlekte Ooilam
die Lam dood aan die Kruis uitgestrek sien,
het sy uitgeroep:
“O my Seun, beginloos saam met die Vader en die Gees,
wat is hierdie onsegbare heilsbestel van U?
Daardeur het U die wysgeskape werk van u onbevlekte hande gered.”

Sinaksarion

Op die 18de van vandeesmaand die Gedagtenis aan ons Heilige Vader Johannes,
dissipel van die Heilige Gregorius die Dekapoliet.

Verse.        O Johannes, spring op van vreugde soos Johannes,
              nie in die moederskoot nie, maar in Eden.

              Op die 18de het dit geblyk dat Johannes dood was.

Op dieselfde dag die Gedagtenis aan die Heilige Martelaar Sawwas die Gotiese
Soldaat.

Op dieselfde dag die Gedagtenis aan ons Vader onder die Heiliges, Kosmas, Biskop
van Chalcedon.

Op dieselfde dag die Gedagtenis aan ons Heilige Moeder Athanasia die
Wonderdoener.

Deur die gebede van u Heilige, o Christus ons God, ontferm U oor ons. Amen.
