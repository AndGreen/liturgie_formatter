                                          1


Menaion Februarie 24 Die Herwinning van die kosbare hoof van die H. Profeet
Voorloper en Doper Johannes.

Die Veranderlike vir die Vesperdiens indien dit buite die Vasstyd val.

By “Heer, ek het U aangeroep…” maak ons voorsiening vir 6 verse en sing die
volgende 3 stigiere van die Profeet, wat almal herhaal word.

Toon 5       (Χαίροις ἀσκητικῶν)

Verheug jou, Heilige Hoof,
ligdraend en die eer van Engele waardig,
wat destyds deur die swaard afgekap is,
maar met snydende bestraffinge
die skande van losbandigheid gekloof het,
bron wat deur wonders die gelowiges bevogtig,
wat die heilbrengende koms van die Verlosser aangekondig het,
eens die vlug van die Gees begryp het
toe dit op Hom sy woning gemaak het,
en middelaar tussen die Ou en Nuwe genade was.
Smeek Christus dat ons siele sy groot barmhartigheid gegee mag word.

Herhaal:     Verheug jou, Heilige Hoof…

Ná dit eens in ‘n kruik verborge was,
is die hoof van die Voorloper geopenbaar,
nou dat dit openlik uit die holtes van die aarde teruggegee is,
en dit laat strome van genesing opwel.
Want dit is hy wat in die waters die hoof gewas het
van Hom wat nou sy bo-vertrekke met water bedek
en Goddelike vergifnis op sterwelinge laat reën.
Laat ons dit wat waarlik befaamd is daarom salig noem
en met groot vreugde die herwinning daarvan vier,
daar dit Christus smeek om die wêreld sy groot barmhartigheid te skenk.

Herhaal:     Ná dit eens in ‘n kruik verborge was…

Die hoof wat die Lam van God aangekondig het,
toe Hy in die vlees geopenbaar is,
en aan almal die heilbrengende weë van bekering
deur heilige voorskrifte bevestig het,
wat voorheen die wetteloosheid van Herodes bestraf het
en daarom van sy liggaam afgekap is,
het ná dit ‘n landurige verberging verduur het,
soos ’n ligskynende son oor ons opgekom.
Bekeer julle, roep dit uit,
en verbind julle met ootmoed van siel tot die Heer
wat aan die wêreld sy groot barmhartigheid skenk.
                                           2


Herhaal:     Die hoof wat die Lam van God aangekondig het…

Eer aan die Vader en aan die Seun en aan die Heilige Gees.

Doksastikon – Toon 6

Jou hoof wat deur God bewaar is, o Voorloper,
het as skat van Goddelike gawes uit die holtes van die aarde opgekom,
en ons wat dit met geloof bekom het en dit vereer,
word deur u, o glorieryke Doper van Christus,
verryk met sonderlinge wonders
en die vergewing van ons oortredinge.

Nou en altyd en tot in ewigheid. Amen.

Theotokion – Toon 6

Die uitkoms van verdruktes
en die bevryding van ongesteldes,
is u, o Maagd, Theotokos;
red u stad en volk,
die aangevegtenes se vrede
die stormgeteisterdes se stilte,
en die enigste beskerming van gelowiges.

Of die Kruistheotokion (op Dinsdag- en Donderdagaande)

Toon 6       (Τριήµερος ἀνέστης)

Toe die al-onskuldige Theotokos ons lewe aan die boom van die kruis sien hang,
het sy moederlik geweekla:
“My Seun en my God, red hulle wat U met liefde besing.”

Apostiga

Eer aan die Vader en aan die Seun en aan die Heilige Gees.

Doksastikon – Toon 2

Jou Hoof, al-loflike Johannes,
die aleerwaardige bewaarplek van Goddelike insigte,
wat duidelik die misterie van die Onsegbare Wese vooruit gesien het,
het vandag uit die voorraadkamers van die aarde,
soos uit ‘n moeder se lendene, opgekom,
en die hele ondermaanse welriekend gemaak,
daar dit die salf van heiligmaking uitgiet,
noëties die weg van bekering verkondig
en tot die Verlosser van almal vir ons siele bid.

Nou en altyd en tot in ewigheid. Amen.
                                           3



Theotokion – Toon 2

Verheug u, onbevlekte Theotokos, ons hoop;
verheug u, u wat deur ‘n Engel die “verheug u” ontvang het;
verheug u, u wat die afskynsel van die Vader gebaar het;
verheug u, geseënde, eerwaardige Alheilige Maagd,
enig albesongene.
Die hele skepping verheerlik u as Moeder van die Lig.

Of die Kruistheotokion (op Dinsdag- en Donderdagaande)

Toon 2        (Ὅτε ἐκ τοῦ ξύλου σε νεκρὸν)

O reine Maagd,
toe u die ryp druiwetros waarmee u sonder verbouing swanger was aan die Boom
sien hang,
het u Hom met geweeklaag beween en uitgeroep:
“My kind, laat drup die mos
 waardeur al die dronkenskap van die hartstogte weggeneem mag word
 en toon u goedhartigheid, o Weldoener,
 deur my wat U gebaar het.”

Apolitikion van die Profeet – Toon 4             (Ταχὺ προκατάλαβε)

Die hoof van die Voorloper wat uit die aarde opgekom het,
stuur vir die gelowiges die onverganklikheid se strale van genesing.
Van bo vergader dit die Engeleskaar
en hier benede roep dit die mensegeslag byeen
om eendragtige lof tot Christus ons God omhoog te stuur.

Die Veranderlike vir Vesperdiens indien dit binne die Vasstyd val, en saam met
die Liturgie van die Voorafgewyde Gawes gevier word.

By “Heer, ek het U aangeroep…” maak ons voorsiening vir 10 verse, en sing die
Idiomelon van die dag twee keer, die Martirikon, die 3 Stigiere uit die Triodion, en die
volgende 3 stigiere van die Voorloper, met herhaling van die eerste.

Toon 2        (Ὅτε ἐκ τοῦ ξύλου σε νεκρὸν)

Kom, o Gelowiges,
laat ons vandag tydens die herwinning daarvan
die kosbare Hoof van die Doper
wat met die swaard afgekap is, eer.
Laat ons dit met gesange tegemoet gaan
en dit met liefde vereer,
daar dit vir ons genadegawes van genesing uitstort.
Die praatsieke Herodes het dit destyds afgekap,
toe hy in liefdesraserny met Herodias vervleg was.
                                          4


Herhaal:      Kom, o Gelowiges…

Soos goud wat uit die myne kom,
so gee die Doper se Hoof lig vanuit die aarde,
waar dit skyn in ‘n kruik en duidelik spreek,
Herodes se owerspel en moord bestraf
en ons denke met sy glans verlig.
Terwyl ons dit met geloof kus,
eer ons dit vandag met gesange,
daar dit tot God vir ons bid.

Ná die Doper se Hoof van ouds soos ‘n heilige skat
in 'n kruik onder die grond verberg is,
word dit vandag tot aan die eindes van die aarde geopenbaar
as rykdom wat fonteine van genesing uitstort,
siektes genees en siele verlig.
Terwyl ons die genadegawe van alle vreugde geniet,
laat ons dit reggelowig met gesange huldig.

Eer aan die Vader en aan die Seun en aan die Heilige Gees.

Toon 2

Jou Hoof, al-loflike Johannes,
die aleerwaardige bewaarplek van Goddelike insigte,
wat duidelik die misterie van die onsegbare wese vooruit gesien het,
het vandag uit die voorraadkamers van die aarde,
soos uit ‘n moeder se lendene, opgekom,
en die hele ondermaanse welriekend gemaak,
daar dit die salf van heiligmaking uitgiet,
noëties die weg van bekering verkondig
en tot die Verlosser van almal vir ons siele bid.

Nou en altyd en tot in ewigheid. Amen.

Theotokion – Toon 2        (Ὅτε ἐκ τοῦ ξύλου σε νεκρὸν)

Die vrees vir veelsoortige versoekinge
en die windvlae van my nood teister my met storms
en die diepte van wanhoop bedek my.
Die winterstorm van my oortredinge verbyster my vreeslik.
Haas u en verlos my waar ek heen en weer geslinger word,
o enige kalmte van die Gelowiges,
en lei my na die hawe van my hemelse, Goddelike erfenis.

Of die Kruistheotokion (op Dinsdag- en Donderdagaande)

Toon 2       (Ὅτε ἐκ τοῦ ξύλου σε νεκρὸν)

Ná u vele smarte tydens die Kruisiging van u Seun en God verduur het,
                                          5


het u met trane gekreun, o Onbevlekte, en geweekla:
“Wee my, my allerdierbare Kind!
Hoe ly U so onregverdiglik?
Hoe hang U, wat die hele aarde vul, aan ‘n Boom?”
Daarom smeek ons u, Alheilige Maagd,
stem Hom ons genadig.

Hierna volg die Liturgie van die Voorafgewyde Gawes.

Die Veranderlike vir die Mettediens

Ná die Eerste Psalmlesing die volgende Kathisma

Toon 4       (Ταχὺ προκατάλαβε)

O Profeet en Voorloper.
soos ‘n heilige skat wat in die aarde verborge was,
het Christus jou hoof aan ons geopenbaar.
Daarom het ons almal by die herwinning daarvaan bymekaargekom
en besing ons met gesange deur God geïnspireer die Heiland
wat ons deur jou smekinge van die verderf verlos.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Maak gou om die vyande wat u laster
en ons bedreig, te verower,
voor ons slawe word, o Christus ons God.
Vernietig deur u Kruis hulle wat die stryd teen ons voer.
Laat hulle besef hoe sterk die geloof van die Reggelowiges is,
deur die gebede van die Theotokos,
o enig Mensliewende.

Ná die tweede Psalmlesing die volgende Kathisma

Toon 4       (Ὁ ὑψωθεὶς ἐν τῷ Σταυρῷ)

O Doper van Christus,
toe jou heilige hoof op sonderlinge wyse
soos goud uit die myne uit die onbetrede van die aarde teruggegee is,
het dit almal verryk wat hul by die herwinning daarvan daarna haas
en wat met gesange die Heiland en Skepper verheerlik,
wat hulle deur jou, o salige,
vergifnis van oortredinge en ryke barmhartigheid gee.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                           6


Theotokion – Toon 4         (Ὁ ὑψωθεὶς ἐν τῷ Σταυρῷ )

Ons, u dienaars, Theotokos, sal nooit in stilte nalaat
om u barmhartighede van harte te besing nie, o Meesteres,
en om uit te roep en te sê: Alheilige Maagd,
haas u en verlos ons van onsigbare vyande, nood en alle dreiging,
want u is ons hulp.

Kathisma ná die Polyeleos – Toon 4        (Ἐπεφάνης σήµερον)

Synde uitsinnig met liefdesraserny,
het die ellendige Herodes wetteloos opgetree, o Voorloper,
toe hy jou kosbare hoof op aaklige wyse met die swaard afgekap het.
Maar ons die Gelowiges kus dit met liefde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4         (Ἐπεφάνης σήµερον)

Moses het u as die vuurdraende braambos gesien,
wat die vuur dra wat ons siele verlig,
en wat nie uitgebrand het nie, o Al-onskuldige,
maar eerder met genade vervul is.

Die eerste Antifoon van die Bedevaartsliedere, oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4 (Ps. 131)

Daar sal Ek vir Dawid 'n horing laat uitspruit; Ek het vir my gesalfde 'n lamp toeberei.

Vers. O Here, dink aan Dawid, en aan al sy sagmoedigheid.
                                          7


Diaken*      Laat ons bid tot die Heer.

Volk         Heer, ontferm U.

Priester     Want heilig is U ons God en U rus in die Heiligdom en tot U stuur ons
             die lof omhoog, tot die Vader en die Seun en die Heilige Gees, nou en
             altyd en tot in ewigheid.

Volk         Amen.
             Laat alles wat asem het die Here Loof. (3X)

Priester     En dat ons waardig geag mag word om te luister na die Heilige
             Evangelie, laat ons bid tot die Here God.

Volk         Here, ontferm U. (3x)

Priester     Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Priester     Die Lesing uit die heilige Evangelie volgens Lukas (9:7-9)

Volk         Eer aan U, o Heer, eer aan U.

Priester     Laat ons aandag gee.

In daardie tyd het Herodes, die viervors, gehoor van al die dinge wat deur Jesus
gedoen is; en hy was met die saak verleë, omdat deur sommige gesê is: Johannes
is uit die dode opgewek; en deur ander: Elía het verskyn; en deur ander: Een van die
ou profete het opgestaan. En Herodes het gesê: Johannes het ek onthoof; maar wie
is hierdie man van wie ek sulke dinge hoor? En hy het probeer om Hom te sien.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
                                          8


Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.
Eer aan die Vader en aan die Seun en aan die Heilige Gees.

Toon 2

Deur die gebede van die Voorloper, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6 of Toon 2

Jou Hoof, al-loflike Johannes,
die aleerwaardige bewaarplek van Goddelike insigte,
wat duidelik die misterie van die onsegbare wese vooruit gesien het,
het vandag uit die voorraadkamers van die aarde,
soos uit ‘n moeder se lendene, opgekom,
en die hele ondermaanse welriekend gemaak,
daar dit die salf van heiligmaking uitgiet,
noëties die weg van bekering verkondig
en tot die Verlosser van almal vir ons siele bid.

Kathisma van die Profeet ná die Derde Ode van die Kanon (wat nog vertaal moet
word)

Toon 8       (Τὸ προσταχθὲν µυστικῶς)

Soos ‘n skat wat in ‘n stoorkamer weggelê is,
is die hoof van die Voorloper bewaar,
en is die stem van die Woord in ‘n kruik verberg.
Soos koring wat in die diepte van die aarde bedek is,
het dit opgekom en Goddelike lewe as vrug gedra.
                                           9


Daarom eer ons almal die herwinning daarvan
en verheerlik ons Christus
wat daaraan die genadegawe gegee het om genesinge te laat opwel.

Eer aan die Vader en aan die Seun en aan die Heilige Gees.

Toon 8        (Τὸ προσταχθὲν µυστικῶς)

Die Doper se hoof is soos ‘n pêrel in ‘n kruik onder die grond verberg
en glansend soos ‘n lamp van Goddelike lig,
bestraal dit wonderdoenend die hele wêreld.
Die Voorloper van die Son kom soos ‘n allerskone daeraad op
en met nimmertanende lig maak dit aan ons bekend
en roep dit uit: Aanskou die Lam van God.

Nou en altyd en tot in ewigheid. Amen.

Theotokion – Toon 8        (Τὸ προσταχθὲν µυστικῶς)
Na hy die geheime opdrag ontvang het,
het die Liggaamlose hom na die huis van Josef gehaas
en vir haar wat die huwelik nie geken het nie gesê:
Hy wat die hemele deur sy neerdaling na benede gebuig het,
word volledig, sonder verandering, deur u omvat,
en ek sien Hom in u moederskoot
die gedaante aanneem van 'n kneg.
Verbysterd roep ek u toe:
Verheug u, Ongehude Bruid!

Kontakion – Toon 2 (Τὰ ἄνω ζητῶν)

O Profeet van God en Voorloper van die genade,
nou dat ons jou Hoof as allerheilige roos uit die aarde gevind het,
ontvang ons altyd jou genesinge.
Want soos tevore verkondig jy weer bekering aan die wêreld.

Ikos

Toe jy die Here se getuienis ontvang het, o Johannes,
het jy bo alle sterwelinge in aansien gestyg.
Daarom vrees ek om jou die lof van hulde te bring,
Maar deur liefde gedwing, het ek dit gewaag om hierdie gesang aan te durf.
Ag dit daarom nie benede jou om my medewerker te wees nie, o Al-loflike,
sodat ek in staat mag wees om jou heilige hoof te bekrans, o driemaal salige.
Want jy verkondig bekering aan die wêreld.

Sinaksarion

Op die 14de van vandeesmaand die gedagtenis aan die herwinning van die kosbare
hoof van die Heilige Profeet, Voorloper en Doper Johannes.
                                          10



Verse.       Die Voorloper bring sy eerwaardige Hoof uit die aarde te voorskyn
             en moedig ons weer aan om waardige vrugte op te lewer.

             Voorheen het jy die skares in die watergolwe gedoop;
             doop hulle nou, ná jy uit die aarde verskyn het, in die golwe van jou
             wonders.

             Op die 24ste het die Hoof van die Voorloper te voorskyn gekom.

Deur die gebede van u Voorloper, o God, ontferm U oor ons. Amen.

Eksapostilarion – Toon 2            (Τοῖς Μαθηταῖς συνέλθωµεν)

Jou glansryke, kosbare hoof
het uit die onbetreebare dieptes van die aarde opgekom, o Voorloper Johannes,
lamp van die onstoflike lig.
Terwyl ons die herwinning daarvan met liefde vier,
smeek ons jou dat ons verlossing van verskrikkinge mag vind
en om die tyd van selfbeheersing sonder moeite af te lê,
deur jou gebede, al-loflike Doper van die Heiland.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Τοῖς Μαθηταῖς συνέλθωµεν)

Wanneer die Godgesinde vergadering van gelowiges u dien
en u tereg getrou as Theotokos besing,
word hulle deur u gebede verkwik.
Gee dat ons die wedloop van die vas mag voltooi
en op Godgepaste wyse die kosbare Kruis
en die verlossende lyding van u Seun en God mag vereer.

Lofpsalms

By die Lofpsalms maak ons voorsiening vir 4 verse en sing ons 3 stigiere, met
herhaling van die eerste.

Stigiere van die Profeet – Toon 4         (Ἔδωκας σηµείωσιν)

Jou aleerwaardige hoof, o Al-loflike,
het die voorhowe van selfbeheersing geopen
en dit het vir almal die allersoete vreugde van Goddelike genadegawes voorgesit.
Deur getrou daaraan deel te neem,
maak ons die swaarkry van die vas soet;
loof ons jou met geloof
en roep ons tot Christus ons God uit:
Almagtige Jesus, die Verlosser van ons siele.
                                           11


Soos standhoudende water
drup die Voorloper se hoof salf
en waar dit vandag op ‘n mistieke, heilige tafel neergelê is,
gee dit noëties ‘n welriekende geur,
verdryf dit die onaangenaamheid van kwellinge
en vervul dit almal met vreugde wat met liefde uitroep:
Almagtige Jesus, die Verlosser van ons siele.

Jou Hoof het soos ‘n baie skerp swaard
die koppe van die wettelose vyande afgekap
en die waters van die Goddelike genadegawes laat stroom
vir almal wat hulle aan die wette onderwerp
En daarom loof ons jou getrou, Johannes,
as vriend en Voorloper van die Skepper,
en roep ons dringend tot Hom uit:
Almagtige Jesus, die Verlosser van ons siele.

Eer aan die Vader en aan die Seun en aan die Heilige Gees.

Doksastikon – Toon 6

O mensliewende Here,
nou dat ons, u gevalle dienaars,
die aleerwaardige Hoof van u Doper
wat vandag uit die aarde te voorskyn gekom het,
met lofsang en geloof geneem en vir voorbidding gebring het,
vra ons om op die oordeelsdag
versoening en groot barmhartigheid by U te verkry.

Nou en altyd en tot in ewigheid. Amen.

Theotokion – Toon 6         (Τριήµερος ἀνέστης Χριστὲ)

O God wat die goeie liefhet en Heiland,
verlos u dienaars van alle aaklige omstandighede,
deur die gebede van u Voorloper
en die smekinge van al die Heiliges en u Moeder.

Apostiga: die Ideomelon van die dag twee keer en die Martyrikon.

Eer aan die Vader en aan die Seun en aan die Heilige Gees.

Doksastikon – Toon 6

Die kosbare hoof van u Doper, o Heer,
wat tevore op ‘n skinkbord
die wederregtelike bevlekking van Herodes bestraf
en bekering aan al die gelowiges verkondig het,
het uit die stoorkamers van die aarde te voorskyn gekom
en is voor hulle neergesit wat dit nader,
                                         12


met vrees aanraak en met liefde van siel vereer,
en dit beloon hulle met vergewing van oortredinge
en skenk wat tot heil in hul versoeke strek
en groot barmhartigheid.

Nou en altyd en tot in ewigheid. Amen.

Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Oorwinnares en al die Heiliges,
dat Hy Hom oor siele mag ontferm.

Die res van die Mettediens en die Wegsending.
