                                         1


       Die Vesperdiens vir die Sondag van die Samaritaanse Vrou

Na die Wegsending van die Neënde Uur gaan die priester en die diaken in by die
sydeure van die Heiligdom, nadat hulle gebuig het in die rigting van die Biskop se
troon, die ikone vereer het en in die rigting van die koor/kore gebuig het. Hulle
maak drie buiginge voor die Heilige Tafel en die priester kus die Heilige Tafel en
die Evangelieboek.

Dan, geklee in die Epitragelion, maak hy die gordyn van die Heilige Deure oop,
en staan hy met onbedekte hoof voor die Heilige Tafel, en spreek hy die seën uit,
as volg:

Priester      Geseënd is ons God, immer, nou en altyd en tot in ewigheid.

Volk          Amen.

Priester      Christus het opgestaan uit die dode.
              Deur sy dood het Hy die dood vertrap
              en aan hulle in die grafte die lewe geskenk.

Volk          Christus het opgestaan uit die dode.
              Deur sy dood het Hy die dood vertrap
              en aan hulle in die grafte die lewe geskenk.

              (twee maal)

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa maak,
wat wandel op die vleuels van die winde. Wat sy engele geeste maak, en sy
dienaars 'n vuurvlam. Wat die aarde op sy fondament vestig: dit sal vir ewig nie
wankel nie. Die diepte, soos 'n kleed, is sy bedekking, die waters sal staan op die
berge. Van u dreiging sal dit vlug; vir die stem van u donder sal dit skrik. Dit styg
op na die berge, en daal neer na die laagtes, na die plek wat U daarvoor
vasgestel het. 'n Grens het U gestel waaroor dit nie mag gaan nie, en dit sal nie
teruggaan om die aarde te oordek nie. Dit is U wat fonteine uitstuur in die
bergklowe, die waters sal tussen die berge deur loop. Hulle sal al die diere van
die veld laat drink, die wilde esels sal hulle dors daarmee les. By hulle sal die
voëls van die hemel nes maak; tussen die rotse uit sal hulle die stem laat hoor.
Hy laat die berge drink uit sy solders, die aarde sal versadig word met die vrug
van u werke. Hy laat gras uitspruit vir die beeste, en groenigheid tot diens van
die mens, om brood uit die aarde voort te bring; en wyn maak die hart van die
mens bly, om sy gesig vrolik te maak met olie; en brood versterk die hart van die
mens. Die bome van die vlakte sal versadig wees, die seders van Libanon wat U
                                             2


geplant het. Daar sal die mossies nes maak; die huis van die reier troon oor hulle
uit. Die hoë berge is 'n toevlug vir die herte en die rots vir die dassies. Hy het die
maan gemaak vir vaste tye; die son ken sy tyd om onder te gaan. U het die
duisternis daargestel en dit was nag, waartydens al die wilde diere van die bos
sal rondloop; jong leeus wat brul om prooi, en om hul voedsel by God te soek.
Die son kom op, en hulle kom bymekaar en sal in hulle lêplekke gaan slaap. Die
mens sal uitgaan na sy werk, en na sy arbeid tot die aand toe. Hoe groot is u
werke, Here. U het hulle almal met wysheid gemaak; die aarde is vol van u
skeppinge. So ook hierdie groot en wye see, waar daar ontelbare kruipende
dinge is, diere klein en groot. Daar vaar die skepe en is daar hierdie draak wat U
gemaak het om daarin te speel. Hulle almal wag op U, om hulle voedsel te gee
op die regte tyd. Wanneer U dit vir hulle gee, sal hulle dit bymekaarmaak.

(Indien die Anixantaria gesing word, lees die leser net tot op hierdie punt.)

Wanneer U u hand oopmaak, sal hulle almal met die goeie gevul word. Wanneer
U u aangesig afkeer, sal hulle verskrik raak. U sal hulle asem wegneem, en hulle
sal beswyk, en terugkeer tot hul stof. U sal u Gees uitstuur en hulle sal geskape
word, en U sal die aangesig van die aarde nuut maak. Laat die heerlikheid van
die Here vir ewig wees; die Here sal Hom in sy werke verheug; Hy wat die aarde
aankyk en dit laat bewe, Hy wat die berge aanraak en hulle rook. Ek sal sing tot
die Here solank ek lewe, ek sal psalmsing tot my God solank ek daar is. Mag my
oordenking Hom welgevallig wees, en ek sal my in die Here verbly. Mag die
sondaars, en die wettelose van die aarde verdwyn, sodat hulle nie meer sal
bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit was
nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

*******************************************************

[Indien die Openingspsalm gesing word, kan die volgende weergawe gebruik:

Loof die Here, o my siel, o Here my God, U is baie groot.
U het U met lof en luister beklee, U wat U omhul met lig soos met ‘n kleed; wat
die hemel soos ‘n tent uitspan,
                                             3


wat sy solders met waters bedek,
wat van die wolke sy wa maak,
wat wandel op die vleuels van die wind.
Wat die aarde op sy fondament vestig;
dit sal vir ewig nie wankel nie.
Hoe groot is u werke, o Heer!
U het hulle almal met wysheid gemaak.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.]

*******************************************************

 Terwyl die Openingspsalm gelees word, staan die priester met onbedekte hoof
voor die Heilige Tafel en bid hy saggies die Gebede by die Aansteek van die
Lampe, nadat hy eers soos gewoonlik die diaken se Sticharion en Orarion
geseën het – die gebede is te vinde aan die einde van hierdie teks.

Wanneer die Openingspsalm voltooi is, sê die priester, voor die Heilige Tafel, of
die diaken, op sy gebruiklike plek voor die Heilige Deure:

               DΙΕ VREDESLΙΤΑΝΙΕ

Diaken*        Laat ons in vrede bid tot die Heer.

Volk           Here, ontferm U. En so na elke bede.

Diaken*        Om die vrede van bo en die redding van ons siele, laat ons bid tot
               die Heer.

               Om vrede vir die hele wêreld, die welsyn van die heilige Kerke van
               God, en die eenheid van almal, laat ons bid tot die Heer.

               Vir hierdie heilige Huis, en vir hulle wat dit met geloof, eerbied en
               die vrees van God betree, laat ons bid tot die Heer.

               Vir die toegewyde, Ortodokse Christene, laat ons bid tot die Heer.

               Vir ons vader, pous en patriarg N., vir ons aartsbiskop en herder N.,
               vir die eerbiedwaardige priesterskap, die diakonaat in Christus, vir
               alle geestelikes en die hele volk, laat ons bid tot die Heer.
                                          4


              Vir die mense van ons land, en vir alle owerhede en magte wat oor
              ons gestel is, laat ons bid tot die Heer.

              Vir hierdie patriargaat en hierdie heilige bisdom, vir alle stede en
              dorpe, en vir die gelowiges wat daar woon, laat ons bid tot die
              Heer.

              Vir gunstige weer, ‘n oorvloedige opbrengs van die aarde, en tye
              van vrede, laat ons bid tot die Heer.

              Vir reisigers op land, see en in die lug, vir hulle wat siek is en hulle
              wat ly, vir gevangenes en hul verlossing, laat ons bid tot die Heer.

              Om ons bevryding van alle verdrukking, toorn, gevaar en nood, laat
              ons bid tot die Heer.

              Help ons, red ons, ontferm U oor ons en bewaar ons, o God, deur u
              genade.

              Terwyl ons ons alheilige, onbevlekte, hooggeseënde en glorieryke
              Meesteres, die Theotokos en immermaagd Maria, saam met al die
              heiliges gedenk, laat ons onsself en mekaar en ons hele lewe
              toevertrou aan Christus ons God.

Volk          Aan U, o Heer.

Priester      Want U kom toe alle heerlikheid, eer en aanbidding, Vader, Seun
              en Heilige Gees, nou en altyd en tot in ewigheid.

Volk          Amen.

Na die Litanie word die Eerste Kathisma uit die Psalmboek deur een leser gelees
of word onderstaande verkorte weergawe gesing.

Eerste Kathisma [Verkort]

Geseënd is die man wat nie gewandel het in die raad van die goddeloses nie.

Halleluja. Halleluja. Halleluja.

Want die Here ken die weg van die regverdiges, maar die weg van die
goddeloses sal vergaan.

Halleluja. Halleluja. Halleluja.

Dien die Here met vrees, en verbly julle in Hom met bewing.
                                         5


Halleluja. Halleluja. Halleluja.

Salig is almal wat hulle vertroue in Hom gestel het.

Halleluja. Halleluja. Halleluja.

Staan op, o Here; red my, o my God.

Halleluja. Halleluja. Halleluja.

Aan die Here behoort die redding, en oor U volk is u seën.

Halleluja. Halleluja. Halleluja.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God. Eer aan U.]

DIE KLEIN LITANIE

Diaken*       Laat ons keer op keer in vrede bid tot die Heer.

Volk          Here, ontferm U.

Diaken*       Help ons, red ons, ontferm U oor ons, en bewaar ons, o God, deur
              u genade.

Volk          Here, ontferm U.

Diaken*       Terwyl ons ons alheilige, onbevlekte, hooggeseënde en glorieryke
              Meesteres, die Theotokos en immermaagd Maria, saam met al die
              heiliges gedenk, laat ons onsself en mekaar en ons hele lewe
              toevertrou aan Christus ons God.

Volk          Aan U, o Heer.

Priester      Want aan U behoort die mag, en aan U behoort die koninkryk en
              die krag en die heerlikheid: aan die Vader en die Seun en die
              Heilige Gees, nou en altyd en tot in ewigheid.

Volk          Amen.
                                        6


Daarna begin ons die “Heer, ek het U aangeroep” in Toon 4 terwyl die diaken
die Heiligdom en die hele Kerk bewierook. Indien die priester bewierook doen hy
dit geklee in die phelonion en epitrachelion. Hy seën die wierook met die woorde,

             Geseënd is ons God, immer, nou en altyd, en tot in ewigheid.

Hy bewierook die Heilige Tafel aan al vier kante en die hele Heiligdom. Daarna
gaan hy uit deur die noordelike deur en bewierook hy die heilige ikone (3x), die
volk en die hele kerk op die gebruiklike manier, en keer hy terug tot die
Heiligdom deur die suidelike deur.

Psalm 140 – Toon 4

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.

[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my
sondes.

[A] Saam met mense wat wetteloosheid bedryf, en laat my nie met hulle
uitgesoektes een word nie.

[B] Die regverdige sal my met barmhartigheid tugtig en my betig; maar laat die
olie van die sondaar nie my hoof salf nie.

[A] Want my gebed sal steeds teen hulle begeertes wees; hulle regters is naby
die rots ingesluk.

[B] Hulle sal my woorde hoor, want hulle is soet. Soos 'n kluit grond op die aarde
gebreek word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem niemy
siel weg nie.
                                         7


[B] Bewaar my van die strik wat hulle vir my gestel het, en die struikelblokke van
hulle wat wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141

[B] Met my stem het ek die Here aangeroep, met my stem het ek die Here
gesmeek.

[A] Ek sal my smeking voor Hom uitstort, ek sal my nood voor Hom bekendmaak.

[B] Toe my gees my begewe het, het U my weë geken.

[A] Juis op die pad waarop gegaan het, het hulle heimlik 'n strik vir my gestel.

[B] Ek het na regs gekyk en gesien, maar daar was niemand wat my geken het
nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land
van die lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.

Toon 4

v.1    Lei my siel uit die gevangenis om u Naam in erkentenis te bely.

Terwyl ons u lewendmakende Kruis sonder ophou vereer, o Christus God,
verheerlik ons u Opstanding op die derde dag.
Want daardeur het U die bedorwe natuur van die mens weer vernuwe, o
Almagtige,
en ons die weg na bo, na die hem’le getoon,
as die alleen goeie en mensliewende.

v.2    Die regverdiges sal op my wag totdat U my beloon.

Die straf van die ongehoorsaamheid van die hout het U uitgewis, Verlosser,
deurdat U uit vrye wil aan die Kruishout vasgeslaan is,
en toe U in die onderwêreld neerdaal, o Magtige,
het U as God die bande van die dood verbreek.
Daarom vereer ons u Opstanding uit die dode
                                       8


en roep vol vreugde:
Almagtige Here, eer aan U.

v.3   Uit die dieptes het ek U aangeroep, Here. Here, hoor my stem.

U het,die poorte van die doderyk verbrysel, o Heer,
en deur u dood die woning van die dood tot niet gemaak.
U het die menslike geslag uit die bederf bevry,
want U skenk lewe en onverganklikheid aan die wêreld,
en u groot barmhartigheid

v.4   Laat u ore let op die stem van my smeking.

Kom, o volke, laat ons die Verlosser se Opstanding op die derde dag besing
waardeur ons bevry is van die onlosmaaklike kettings van die onderwêreld, maar
almal die lewe en onverganklikheid ontvang het,
terwyl ons roep:
U wat gekruisig en begrawe is en opgestaan het:
verlos ons deur u Opstanding,
o enig Mensliewende.

v.5   As U, Here, ongeregtighede in gedagte hou, Here, wie sal bestaan? Want
      by U is daar versoening.

Toon 4

Nou breek die midde van die dae aan,
wat begin met die verlossende Opstanding
en wat beseël word deur die goddelike Pinksterfees.
Dit straal daar dit die glans van beide het
en dit bring die twee tot een bymekaar
en dit word verhef
deur vooruit te toon
dat die heerlikheid van die Meester se Hemelvaart naby is.

v.6   Om u Naams ontwil het ek op U gewag, Here; my siel het gewag op u
      woord, my siel het gehoop op die Here.

Sion het geluister en was bly
toe die blye boodskap van Christus se Opstanding verkondig is.
Haar gelowige kinders het gejubel
toe hulle aanskou hoe Hy deur die Gees
die smet van die Christusmoord van haar afwas.
En sy maak haar gereed
om die blye middelpunt van die twee te vier.
                                        9



v.7   Vanaf die oggendwaak tot die nag, vanaf die oggendwaak, laat Israel op
      die Here vertrou.

Reeds nader vir almal
die oorvloedige uitstorting van die Goddelike Gees,
soos dit geskryf staan.
Die bepaalde dag wat die halfpadmerk is,
getuig van die onfeilbare belofte
wat ná Christus se Dood, Begrafnis en Opstanding aan sy dissipels gegee is,
wat die openbaring van die Trooster bekend maak.

8.    Want by die Here is die barmhartigheid, en by Hom is daar veel
      verlossing. En Hy sal Israel verlos van al sy ongeregtighede.

Psalm 116

Toon 1

Die Bron van wonders het op die sesde uur by die bron gekom
om die vrug van Eva lewend te vang,
want op hierdie uur het Eva deur die misleiding van die slang die Paradys
verlaat.
Die Samaritaanse vrou kom toe nader om water te skep
en toe Hy haar sien, het die Verlosser gesê:
"Gee My water om te drink, dan versadig Ek jou met opwellende water."
Toe hardloop die verstandige vrou na die stad en verkondig dadelik aan die
skare:
"Kom aanskou Christus die Heer,
die Verlosser van ons siele."


9.    Loof die Here, alle nasies, loof Hom alle volke.

Toon 2

Toe die Heer by die put kom,
het die Samaritaanse vrou die Barmhartige gevra:
“Skenk my die water van die geloof;
dan ontvang ek die water van die Doopbad,
en ook die jubelende vreugde en verlossing."
O Skenker van Lewe, Heer, eer aan U.

10.   Want sy barmhartigheid is bevestig oor ons, en die waarheid van die
      Here bly tot in ewigheid.
                                      10


Die Seun en Woord van die Vader wat saam met Hom beginloos en ewig is,
die Bron van genesings,
het by die bron gestaan.
Daar kom toe 'n vrou uit Samaria om water te skep.
Toe Hy haar sien, sê die Verlosser:
"Gee my water om te drink en gaan roep jou man."
Maar sy, gretig om aan sy aandag te ontkom,
asof sy met 'n mens praat en nie met God nie,
het gesê "Ek het nie 'n man nie."
Maar die Meester sê vir haar: "Jy het reg gesê 'Ek het nie 'n man nie',
want jy het vyf gehad,
en die een wat jy nou het, is nie jou man nie."
En verbaas oor sy woord, haas sy haar na die stad en roep die menigte toe:
"Kom en sien die Christus,
wat aan die wêreld die groot barmhartigheid skenk."

Eer aan die Vader en aan die Seun en aan die Heilige Gees.

Toon 6

By die put van Jakob het Jesus die Samaritaanse vrou gevind,
en Hy wat die hemel met wolke bedek,
vra haar om water.
O die wonder: Hy wat ry op die Gerubim praat met die ontugtige vrou
en om water vra Hy wat die aarde opgehang het bo die waters;
Hý soek water wat fonteine en mere vol water uitgiet;
want Hy wil in der waarheid haar na Hom trek
wat gejag word deur die oorlogsugtige vyand;
Hy wil die water van die Lewe te drinke gee
aan haar wat vreeslik van aaklige begeertes brand,
want Hy alleen is barmhartig en mensliewend.

Dogmatikon – Toon 4

Nou en altyd en tot in ewigheid.

Dawid die Profeet, wat deur u 'n voorvader van God was,
het in liedere oor u geprofeteer
teenoor Hom wat groot dinge aan u gedoen het:
”Die Koningin het aan u regterhand gestaan.”
Want Hy het u as die leweskenkende Moeder getoon,
Hy wat as God dit goedgevind het
om sonder vader uit u mens te word
om sy beeltenis te herstel,
wat deur die hartstogte bedorwe was,
en om die skaap wat in die berge verdwaal het te vind,
                                          11


dit op sy skouers te neem
en dit te bring na die Vader
en deur sy eie wil te verenig met die hemelse kragte
en ook om die wêreld
te verlos, o Theotokos,
Christus, wat oor groot en ryke barmhartigheid beskik.

Tydens die Doxastikon maak die priester, geklee in die phelonion, en die diaken
die Intog met die wierookvat. Die priester seën die wierook soos hierbo. Hulle
kom uit by die noordelike deur, met die diaken wat lei, en kom tot stilstand voor
die Heilige Deure. Die diaken sê:

             Laat ons bid tot die Heer.

Die priester buig sy hoof en sê in 'n gedempte toon

DIE GEBED VAN DIE INTOG

             Saans en soggens en smiddae loof , prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot slegte
             woorde of bose dade nie, maar red ons van alles wat ons siele wil
             roof. Want op U is ons oë, Here, Here, en op U het ons ons hoop
             gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader, Seun
             en Heilige Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:

             Geseënd is die Intog na u heilige plek, immer nou en altyd en tot in
             ewigheid.

Diaken*      Amen.

Die diaken bewierook die heilige ikone en die Volk en wag vir die einde van die
troparion. Wanneer die klaar is, lig hy die wierookvat, maak die teken van die
Kruis, en roep:

             Wysheid. Laat ons opstaan.

Danklied by die Aansteek van Lampe
                                        12


O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Diaken*       Die aand-Prokimenon

Saterdagaand – Toon 6

Die Here is koning; Hy het Hom met majesteit beklee.

Die Here is koning; Hy het Hom met majesteit beklee.

Vers1: Die Here het Hom met krag beklee en omgord.

Die Here is koning; Hy het Hom met majesteit beklee.

Vers 2: Want Hy het die wêreld gevestig, wat nie sal wankel nie.

Die Here is koning; Hy het Hom met majesteit beklee.

Vers 3: Heiligheid pas by u huis, Here, tot in lengte van dae.

Die Here is koning; Hy het Hom met majesteit beklee.

Die Here is koning;* Hy het Hom met majesteit beklee.

              Die Dringende Litanie

Diaken*       Laat ons sê, met ons hele siel en ons hele verstand, laat ons sê.

Volk          Here, ontferm U.

Diaken*       O Almagtige Here, die God van ons vaders, ons bid U, hoor ons en
              wees barmhartig.
                                        13


Volk         Here, ontferm U.

Diaken*      Wees ons barmhartig, o God, volgens u groot barmhartigheid, ons
             bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop en
             herder N., en vir al ons broers en susters in Christus.

             Ook bid ons vir die president van ons land, en vir alle owerhede en
             magte wat oor ons gestel is.

             Ook bid ons om barmhartigheid, lewe, vrede, gesondheid, heil en
             besoeking, vergifnis en kwytskelding van sondes vir die dienaars
             van God, alle toegewyde en Ortodokse Christene, wat in hierdie
             stad en gemeente woon of vertoef, vir die opsieners en lede van
             hierdie heilige Kerk en vir hulle familielede; [en ook vir die dienaars
             van God N. & N. (hier mag die diaken die name noem van diegene
             vir wie hy gevra is om te bid) en vir almal wat vir ons gevra het om
             vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat ons
             in die rus voorafgegaan het, en wat hier en oor die hele wêreld
             heen vroom ontslape lê; [en ook vir die dienaars van God N. & N.
             (hier mag die diaken die name noem van diegene vir wie hy gevra
             is om te bid) en dat hulle al hul oortredings, opsetlik sowel as
             onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir hulle
             wat daar dien en hulle wat sing, en vir die volk hier teenwoordig,
             wat wag op u groot en ryke barmhartigheid.

             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u dienaars,
             en wees ons barmhartig na die volheid van u barmhartigheid. Laat
             u deernis op ons neerdaal en op u hele volk wat wag op u ryke
             barmhartigheid.
                                     14


(hardop)   Want U is 'n barmhartige en mensliewende God, en tot U stuur ons
           die lof omhoog, tot die Vader en die Seun en die Heilige Gees, nou
           en altyd en tot in ewigheid.

Volk       Amen.

Leser      Gee, Here, dat ons vannag van sonde bewaar mag word.
           Lofwaardig is U, o Heer, die God van ons vaders; en geprys en
           verheerlik is u Naam tot in ewigheid. Amen.
           Laat u barmhartigheid, Here, oor ons wees, soos ons ons hoop
           gestel het op U.
           Lofwaardig is U, o Here, leer my u gebooie.
           Lofwaardig is U, o Meester, gee my insig in u gebooie.
           Lofwaardig is U, o Heilige, verlig my deur u gebooie.
           U barmhartigheid, Here, is tot in ewigheid:
           Laat vaar nie die werke van u hande nie.
           U kom toe die lofprysing, U kom toe die lofgesang, U kom toe
           die heerlikheid: Vader, Seun en Heilige Gees, nou en altyd en
           tot in ewigheid. Amen.

Diaken*    Laat ons ons aandgebed tot die Here voleindig.

Volk       Here, ontferm U. En so na elk van die volgende bedes.

Diaken*    Help ons, red ons, ontferm U oor ons en bewaar ons, o God, deur u
           genade.

           Dat die hele aand volmaak, heilig, vreedsaam en sonder sonde
           mag wees, vra ons die Heer.

Volk       Skenk dit, o Heer. En so na elk van die volgende bedes.

Diaken*    Om ‘n engel van vrede, ‘n getroue gids en behoeder van ons siele
           en liggame, vra ons die Heer.

           Om vergifnis en kwytskelding van ons sondes en oortredinge, vra
           ons die Heer.

           Om wat goed en voordelig is vir ons siele, en om vrede vir die
           wêreld, vra ons die Heer.

           Dat ons die oorblywende tyd van ons lewe in vrede en
           boetvaardigheid mag voleindig, vra ons die Heer.
                                          15


              Om ‘n Christelike einde aan ons lewens, vreedsaam en sonder
              lyding of rede tot skaamte, en om ‘n goeie verweer voor die
              ontsagwekkende regterstoel van Christus, laat ons vra.

              Terwyl ons ons alheilige, onbevlekte, hooggeseënde en glorieryke
              Meesteres, die Theotokos en immermaagd Maria, saam met al die
              heiliges gedenk, laat ons onsself en mekaar en ons hele lewe
              toevertrou aan Christus ons God.

Volk          Aan U, o Heer.

Priester      Want U is 'n goeie en mensliewende God, en tot U stuur ons die lof
              omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.

Priester      Vrede vir almal.

Volk          En vir u gees.

Diaken*       Laat ons ons hoofde buig voor die Heer.

Volk          Voor U, o Heer.

Die priester sê in 'n gedempte toon

              Die Gebed van die Hoofbuiging

              O Here, ons God, wat die hemele neergebuig en vir die verlossing
              van die menslike geslag neergedaal het, kyk neer op u dienaars en
              op u erfdeel; want voor U, die ontsagwekkende dog mensliewende
              Regter, het u dienaars die hoof gebuig en in onderdanigheid die
              nek tot U geneig, sonder enige verwagting van menslike hulp, maar
              wagtend op u barmhartigheid en in afwagting op u verlossing.
              Behoed hulle te alle tye, ook vanaand en vannag, teen alle vyande,
              teen alle vyandige werkinge van die duiwel en teen ydele gedagtes
              en bose bedenksels.

(hardop)      Geloof en verheerlik sy die heerskappy van u Koninkryk, van die
              Vader en die Seun en die Heilige Gees, nou en altyd en tot in
              ewigheid.

Volk          Amen.

[Indien daar 'n Artoklasia is, vind dit hier plaas, so nie, blaai na bl. 19]
                                            16


**************************************************************************************

Wanneer daar ‘n Artoklasia is, word vyf brode saam met koring, wyn en olie op ‘n
tafel in die middel van die kerk geplaas, en terwyl die sangers een van die
troparia van die Litie van die Heilige wie se fees gevier word sing (indien daar nie
liedere vir die Litie is nie, word die Apolitikion gesing) kom die priester en die
diaken uit die Heiligdom deur die Heilige Deure, met kerse en wierook, en gaan
staan hulle in die middel van die kerk.

Litie (verkort)

Eer aan die Vader en aan die Seun en aan die Heilige Gees.

Toon 3

Laat hemel en aarde vandag stralend jubel,
Want Christus het vlees geword en as mens verskyn
om die hele geslag van Adam uit die vloek op te hef
en deur sy wonders word Hy ‘n bron van verwondering..
Wanneer Hy in Samaria aankom, staan Hy by ‘n vrou en vra om water,
Hy wat die wolke met water beklee.
Laat ons die gelowiges Hom daarom almal aanbid,
wat om ons ontwil uit vrye wil arm geword het,
deur sy barmhartige wil.

Diaken*           Wees ons barmhartig, o God, volgens u groot barmhartigheid,
                  ons bid U, hoor en wees barmhartig.

Volk              Here, ontferm U. (3x)

Diaken*           Ook bid ons vir die vrome, Ortodokse Christene.

Volk              Here, ontferm U. (3x)

Diaken*           Ook bid vir ons vader, pous en patriarg, N., ons aartsbiskop en
                  herder, N., en vir al ons broers en susters in Christus.

Volk              Here, ontferm U. (3x)

Diaken*           Ook bid ons vir die mense van ons land, en vir alle owerhede en
                  magte wat oor ons gestel is.

Volk              Here, ontferm U. (3x)

Diaken*           Ook bid ons om barmhartigheid, lewe, vrede, gesondheid,
                  verlossing, besoeking, kwytskelding en vergifnis van sondes, vir die
                                        17


             dienaars van God, die gemeentelede, lede van die gemeenteraad,
             skenkers en weldoeners van hierdie heilige tempel, asook sy
             dienaars (en hy gedenk die name van hulle wat die brode gebring
             het) wat hierdie heilige fees vier en hierdie gawes bring.

Volk         Here, ontferm U. (3x)

Diaken       Ook bid ons dat hierdie heilige kerk en hierdie stad / dorp en alle
             stede en dorpe en landelike gebiede bewaar mag word van die
             pes, hongersnood, aardbewings, oorstromings, brand, die swaard,
             buitelandse invalle, burgeroorlog en onvoorsiene dood; dat ons
             goeie en mensliewende God genadig, goed- en versoeningsgesind
             sal wees en al die toorn wat teen ons gewek is en alle siektes sal
             afwend en verdryf, en ons sal verlos van sy regmatige tugtiging wat
             oor ons hang, en Hom oor ons sal ontferm.

Terwyl bostaande gebed gebid word, sing die Volk Here, ontferm U veertig keer
in vier groepe van tien plus nog drie keer (of twaalf keer in vier groepe van drie,
of soveel keer as wat nodig mag wees).

Diaken*      Ook bid ons dat die Here ons God na die stem van die smeking van
             ons sondaars sal luister, en Hom oor ons sal ontferm.

Volk         Here, ontferm U. (3x)

Priester     Hoor ons, o God ons Redder, die Hoop van alle eindes van die
             aarde en van hulle daar ver op see; en wees barmhartig, wees
             barmhartig, o Meester, oor ons sondes, en ontferm U oor ons.

             Want U is 'n barmhartige en mensliewende God, en tot U stuur ons
             die lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Priester     O Meester groot van barmhartigheid, Here Jesus Christus ons God,
             deur die gebede van ons al-onbevlekte Meesteres, die Theotokos
             en immermaagd Maria, deur die krag van die kosbare en
                                          18


             lewendmakende Kruis, die beskerming van die eerbiedwaardige,
             liggaamlose hemelse kragte, die smekinge van die
             eerbiedwaardige, glorieryke profeet, Voorloper en Doper,
             Johannes, van die heilige, glorieryke en alomgeëerde Apostels, van
             die heilige, glorieryke en seëvierende martelare, van ons heilige en
             Goddraende Vaders en Moeders, van die (heilige van die kerk),
             van die heilige en regverdige Voorouers van God, Joachim en
             Anna, van die Heilige Glorieryke Martelares Fotini, die
             Samaritaanse Vrou, en al u Heiliges: Maak ons gebed
             aanvaarbaar.

Volk         Amen.

Priester     Skenk ons vergewing van ons oortredinge;

Volk         Amen.

Priester     Beskut ons onder die beskutting van u vleuels;

Volk         Amen.

Priester     Verdryf van ons alle vyande en teenstanders;

Volk         Amen.

Priester     Skenk ons lewe vrede;

Volk         Amen.

Priester     O Here, ontferm U oor ons en oor u wêreld en red ons siele, want U
             is goed en mensliewend.

Volk         Amen.

Dan neem die priester (of die diaken) die wierookbak en bewierook die brode in
die vorm van ‘n kruis, deur rondom die tafel te beweeg, terwyl die diaken (of
altaardienaar) met ‘n kers oorkant hom bly.

Terwyl die priester die brode bewierook, sing hy (of die Volk):

             Maagd wat God gebaar het, verheug u;
             o begenadigde Maria, die Here is met u;
             geseënd is u onder die vroue en geseënd is die vrug van u skoot,
             want u het gebaar die Redder van ons siele.

Diaken*      Laat ons bid tot die Heer.
                                            19


Volk           Here, ontferm U.

Die priester neem een van die brode en maak die teken van die Kruis met sy
regterhand daaroor, terwyl hy die volgende gebed hardop bid:

               Gebed van die Broodbreking

               O Here Jesus Christus ons God, wat die vyf brode in die woestyn
               geseën en die vyf duisend mans daarmee versadig het, seën U
               Self hierdie brode, en die koring, wyn en olie, en vermenigvuldig dit
               in hierdie dorp/stad, en oor die hele
               wêreld heen, en heilig u getroue dienaars wat daaraan deel het.

               Want dit is U wat alle dinge seën en heilig, o Christus ons
               God, en tot U stuur ons die lof omhoog, soos ook tot u beginlose
               Vader en u al-heilige, goeie en lewendmakende Gees, nou en altyd
               en tot in ewigheid.

Volk           Amen.

Die priester en diaken kus een van die brode en keer terug na die Heiligdom,
terwyl hulle een maal die volgende troparion in Toon 7 sing:

Rykes het arm geword en honger gely, maar hulle wat die Here soek, sal geen
goeie ding ontneem word nie.

****************************************************************************************

Dan die Apostiga

Toon 4

Met die bestyging van die Kruis, o Heer,
het U die voorvaderlike vloek oor ons uitgedelg,
en deur na die doderyk neer te daal,
het U hulle wat van ewigheid af geboeid was, bevry.
U het onverganklikheid geskenk aan die mensegeslag.
Daarom besing en verheerlik ons
u lewendmakende en verlossende Opstanding.

Toon 5

Vers. Laat God opstaan, laat sy vyande verstrooi word,
      laat hulle wat Hom haat voor sy aangesig wegvlug.
                                      20


Vandag is 'n heilige Pasga aan ons geopenbaar.
'n Nuwe en heilige Pasga.
'n Mistieke Pasga.
'n Aleerbiedwaardige Pasga.
'n Pasga wat Christus die Verlosser is.
'n Smettelose Pasga.
'n Groot Pasga.
'n Pasga van die gelowiges.
'n Pasga wat vir ons die poorte van die Paradys oopmaak.
'n Pasga wat al die gelowiges heilig maak.

Vers. Soos rook verdwyn, laat ook hulle so verdwyn,
      soos was wegsmelt voor die vuur.

Kom van daardie gesig, o vroue wat die blye boodskap bring
en sê aan Sion:
Ontvang van ons die blye boodskap van vreugde.
van Christus se Opstanding.
Verheug jou en dans,
en wees bly, o Jerusalem,
noudat jy Christus die Koning
soos 'n Bruidegom sien kom het uit die graf.

Vers. So sal die sondaars vergaan voor die aangesig van God.
      Maar laat die regverdiges bly wees.

Toe die Mirredraagsters die oggend vroeg
by die graf van die Leweskenker kom,
het hulle 'n Engel gevind wat sit op die steen
wat tot hulle spreek en sê:
Waarom soek julle die Lewende by die dooies?
Waarom beween julle die Onverganklike asof Hy vergaan?
Gaan heen en verkondig dit aan sy Dissipels.

Vers. Dit is die dag wat die Here gemaak het.
      Laat ons daaroor juig en bly wees.

Pasga van behae,
Pasga, die Pasga van die Heer.
'n Pasga aleerbiedwaardig het vir ons opgegaan.
Pasga!
Laat ons mekaar met blydskap omhels.
O Pasga, losprys van verdriet!
Want vandag soos uit 'n bruilofsaal
het Christus uit die graf uitgestraal
                                         21


en die vroue met vreugde vervul deur te sê:
Verkondig dit aan die Apostels.

Eer aan die Vader en aan die Seun en aan die Heilige Gees.

Toon 8

Toe U in u onsegbare Heilsorde op aarde verskyn het, Christus God,
het die Samaritaanse vrou geluister na u woord, o Mensliewende.
Sy het haar emmer by die fontein laat staan
en haar gehaas om vir die bewoners van die stad te sê:
"Kom kyk en sien Hom wat die hart deurgrond.
Is Hy nie dalk die verwagte Christus nie
wat groot van barmhartigheid is?"


Nou en altyd en tot in ewigheid. Amen.

Toon 8

Toe U, Verlosser, in die middel van die Fees geleer het,
het die Jode gesê:
“Hoe kom hierdie man aan die geleerdheid
terwyl Hy geen onderrig ontvang het nie?”
Want hulle het nie geweet dat U die Wysheid is
wat heel die wêreld berei het nie.

Na die voltooing van die Apostiga, sê ons die Loflied van Simeon wat God
ontvang het (Lukas 2:29)

Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
                                       22


             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees, nou
             en altyd en tot in ewigheid.

Leser        Amen.

Apolitikion – Toon 4

Nadat die Here se dissipelinne
die blye boodskap van die opstanding by die engel gehoor het,
en die voorvaderlike veroordeling weggewerp het,
het hulle jubelend vir die Apostels vertel:
Die dood is beroof,
Christus God het opgestaan
en aan die wêreld groot barmhartigheid geskenk.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen

Toon 8

Laat my dorstige siel tydens die middel van die fees
die waters van vroomheid drink,
want U o Redder, het tot almal geroep:
“Laat hy wat dors het na My toe kom en drink.”
O Christus God, die bron van die lewe, eer aan U.
                                            23


Diaken*        Wysheid.

Leser          Seën.

Priester       Geseënd is Hy Wat Is, Christus ons ware God, immer, nou en altyd
               en tot in ewigheid.

Leser          Amen. Mag die Here God die heilige en onfeilbare geloof van
               die vrome, Ortodokse Christene saam met sy heilige Kerk
               versterk tot in ewigheid.

Priester       Hoogheilige Theotokos, red ons.

Leser          Eerbiedwaardiger as die Gerubim, en onvergelyklik glorieryker
               as die Serafim, het u ongeskonde God die Woord gebaar. Ware
               Theotokos, ons verheerlik u.

Die priester staan in die Heilige Deure met sy gesig na die Volk, en doen die
Groot Wegsending soos volg:

               Eer aan U, Christus God, ons hoop, eer aan U.

Leser          Eer aan die Vader en aan die Seun en aan die Heilige Gees,
               nou en altyd en tot in ewigheid.

               Here, ontferm U. (3x) Seën, vader.

Priester       Mag Hy wat opgestaan het uit die dode, Christus ons ware God,
               deur die gebede van sy al-onbevlekte, al-onskuldige, heilige
               Moeder, van die heilige, glorieryke en alomgeëerde Apostels, van
               die heilige N. (aan wie die kerk toegewy is), van die heilige en
               regverdige Voorouers van God, Joachim en Anna, van die heilige
               glorieryke martelares Fotini, die Samaritaanse Vrou, en van die
               Heilige N. wat ons vandag gedenk, en van al die heiliges, Hom oor
               ons ontferm en ons red, want Hy is goed en mensliewend.

Priester       Christus het opgestaan uit die dode.
               Deur sy dood het Hy die dood vertrap
               en aan hulle in die grafte die lewe geskenk.

Volk           Die Here het waarlik opgestaan.

***************************************************************************************

           Let wel: Indien die Artoklasia bedien word, geskied die wegsending na
           die Apolitikia soos volg:
                                          24


Diaken*      Laat ons bid tot die Heer.

Volk         Here, ontferm U.

Die priester kom by die Heilige Deure uit en seen die Volk, terwyl hy sê:

             Mag die seën van die Here en sy barmhartigheid oor julle kom,
             deur sy genade en mensliewendheid, immer, nou en altyd en tot in
             ewigheid.

Volk         Amen.

Leser        Mag die Here God die heilige en onfeilbare geloof van die vrome,
             Ortodokse Christene saam met sy heilige Kerk versterk tot in
             ewigheid.

Priester     Hoogheilige Theotokos, red ons.

Leser        Eerbiedwaardiger as die Gerubim, en onvergelyklik glorieryker
             as die Serafim, het u ongeskonde God die Woord gebaar. Ware
             Theotokos, ons verheerlik u.

Priester     Eer aan U, Christus God, ons hoop, eer aan U.

Leser        Eer aan die Vader en aan die Seun en aan die Heilige Gees,
             nou en altyd en tot in ewigheid.

             Here, ontferm U. (3x) Seën, vader.

Priester     Mag Hy wat opgestaan het uit die dode, Christus ons ware God,
             deur die gebede van sy al-onbevlekte, al-onskuldige, heilige
             Moeder, deur die krag van die kosbare en lewendmakende Kruis,
             die smekinge van die eerbiedwaardige, glorieryke Profeet,
             Voorloper en Doper Johannes, van die heilige, glorieryke en
             alomgeëerde Apostels, van die heilige, glorieryke en seëvierende
             martelare, van ons heilige en Goddraende vaders, van die heilige
             N. (aan wie die kerk toegewy is), van die heilige en regverdige
             Voorouers van God, Joachim en Anna, van die heilige glorieryke
             martelares Fotini, die Samaritaanse Vrou, en van die heilige N. wat
             ons vandag gedenk, en van al die heiliges, Hom oor ons ontferm en
             ons red, want Hy is goed en mensliewend.

Priester      Christus het opgestaan uit die dode.
             Deur sy dood het Hy die dood vertrap
             en aan hulle in die grafte die lewe geskenk.
                              25


Volk   Die Here het waarlik opgestaan.
                                        26


Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten goede.
Lei ons op u weg, om in u waarheid te wandel. Maak ons harte bly om u heilige
Naam te vrees, want U is groot en doen wonders. U alleen is God, en daar is
niemand soos U onder die gode nie, Here: kragtig in barmhartigheid, en edel in
mag, om almal wat op u heilige Naam hoop te help en te vertroos en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar handel
met ons volgens u goedertierenheid, o geneesheer en heler van ons siele. Lei
ons na die hawe van u wil. Verlig die oë van ons harte tot die kennis van u
waarheid, en gee dat ons die res van die dag en ons hele lewe in vrede en
sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en die
heerlikheid: aan die Vader en die Seun en die Heilige Gees, nou en altyd en tot
in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en te
vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog, tot
die Vader en die Seun en die Heilige Gees, nou en altyd en tot in ewigheid.
Amen.

Vierde Gebed

U wat deur die heilige Kragte met nimmerswygende gesange en onophoudelike
lofliedere besing word, vul ons mond met u lof, om u heilige Naam te verhef en
gee ons 'n aandeel en erfdeel saam met almal wat u in waarheid vrees, en wat u
gebooie onderhou, deur die gebede van die heilige Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.
                                        27


Vyfde Gebed

Here, Here, wat die heelal in u vlekkelose hand hou, wat lankmoedig teenoor ons
almal is en bedroef is oor ons boosheid, dink aan u medelye en u barmhartigheid
Besoek ons in u goedheid, en gee dat ons die res van dag die veelsoortige liste
van die bose mag ontvlug, en bewaar ons lewe van alle aanslae, deur die
genade van u Alheilige Gees.

Deur die barmhartigheid en mensliewendheid van u eniggebore Seun, met wie U
geloof word, saam met u alheilige, goeie en lewendmakende Gees, nou en altyd
en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld geskenk
het, en ons die pand van die beloofde Koninkryk gegee het deur die goeie wat
reeds aan ons geskenk is, wat ons gedurende dié deel van die dag wat verby is
in staat gestel het om alle kwaad te vermy, gee dat ons ook die oorblywende
deel onberispelik voor u heilige heerlikheid mag voltooi, terwyl ons U, ons enigste
goeie en mensliewende God, besing.

Want U is ons God, en tot U stuur ons die lof omhoog, tot die Vader en die Seun
en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in ontoeganklike
lig, wat die hele skepping met wysheid gevorm het, wat die lig en die duisternis
van mekaar geskei het, en wat die son daargestel het om te heers oor die dag,
en die maan en die sterre oor die nag, wat ons, sondaars, waardig geag het om
in hierdie uur in dankbare erkentlikheid voor u aangesig te kom, en U ons aand-
lofgesang te bring: Laat ons gebed soos wierook voor u aangesig opgaan, en
aanvaar dit as 'n welriekende geur. Gee dat ons hierdie aand en die nag wat
voorlê in vrede mag deurbring. Beklee ons met die wapens van die lig. Red ons
van die vrees van die nag, en van alles wat in duisternis rondsluip. Gee ons die
slaap, wat U ons in ons swakheid vir rus geskenk het, vry van alle duiwelse
fantasieë. Ja, Meester van die heelal, gewer van die goeie, mag ons ons ook op
ons beddens verootmoedig en aan u naam dink in die nag, en mag ons, verlig
deur die oordenking van u gebooie, met blymoedigheid van siel opstaan om die
lof van u goedheid te besing, terwyl ons gebede en smekinge, vir ons eie sondes
en dié van u hele volk, voor u medelye opdra. Besoek hulle in u barmhartigheid,
deur die gebede van die heilige Theotokos.
                                      28


Want U is 'n goeie en mensliewende God, en tot U stuur ons die lof omhoog, tot
die Vader en die Seun en die Heilige Gees, nou en altyd en tot in ewigheid.
Amen.
