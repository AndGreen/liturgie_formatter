                                           1


Menaion April 15 Die H. Martelaar Crescens

Die Veranderlike vir die Vesperdiens

By “Heer ek het U aangeroep…” sing ons die volgende stigiere:

Toon 4

Pynlike beproewinge, listige strikke en verskriklike worstelinge
het jy edelmoedig tegemoetgegaan, alwyse Crescens,
sonder om die vlees te spaar,
maar gewillig om te sterwe
vanweë die liefde wat van God af kom.
Daarom noem die hele kerk van Christus jou salig,
waar dit jou gedagtenis vier, o al-glorieryke Grootmartelaar.

Hoewel jy wreed met hake gekrap is,
jou ribbes gebreek is
en jy deur ‘n menigte géselinge uitgeput is,
het jy nie die eerwaardige naam van Christus verloën nie,
o sieraad van Oorwinnaars en waardigheid van die Kerk.
Daarom eer ons jou met lof,
vier ons jou heilige gedagtenis
en vereer ons jou relieke.

O albesonge, alwyse Crescens,
op heilige wyse brandend met liefde vir die Skepper,
het jy in die vuur gestaan sonder om verbrand te word,
en jou salige gees in die hande van God neergelê.
Daarom het jy oorwinningskranse ontvang
en bid jy dat hulle wat jou met liefde eer,
versoening van hul sondes mag ontvang.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

As ongeskonde, reine en al-onskuldige Moeder van God,
weergaloos in alle heiligheid,
verstoot my die skuldbelade en onreine nie,
die uitvinder van elke wettelose skandelikheid en aaklige onderneming;
laat my nie toe om heeltemal ten gronde te gaan nie,
maar bevry my van die hartstogte
en red my waar ek my bekeer.

Of die Kruistheotokion (Op Dinsdag- en Donderdagaande) – Toon 4

Toe die Maagd, u Moeder, U aan die Kruis sien hang, o Heer,
was sy verbaas en het sy na U gestaar en gesê:
“Hoe het hulle wat u vele gawes geniet het, U vergeld, o Meester?
                                          2


Maar ek vra U: Laat my nie alleen in die wêreld agter nie,
maar haas U om op te staan,
en wek die voorvaders saam met U op.”

Apolitikion – Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4

Daar jy vanweë jou reggelowige maretelaarsgetuienis
as erfgenaam van die ewige goeie dinge geopenbaar is,
o glorieryke Grootmartelaar,
staan jy stralend met heerlikheid by die Meester van almal.
Daarom vier ons jou heilige gedagtenis
en strewe ons daarna, o stryder Crescens,
om deur jou gebede vergewing van ons oortredinge te ontvang.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie weggaan van u nie,
want u red u dienaars altyd uit allerlei gevare.

Of die Kruistheotokion (op Woensdag- en Vrydagoggende) – Toon 4

“Ek kan dit nie verduur om U wat ek bo die natuur as Seun en God gebaar het,
aan die Kruis uitgestrek te sien nie,”
het u Moeder uitgeroep, o Koning van almal.
“Want ek ken u mensliewendheid,
ek weet dat u ter wille van die verlossing van sterwelinge ly.
Maar ek kan inderdaad nie my moederlike smarte verduur,
wanneer ek U aan die Kruis sien nie, my Kind.

Sinaksarion
                                         3



Op die 15de van vandeesmaand die Gedagtenis aan die Heilige Martelaar Crescens
van Mira in Likië.

Verse.       Verstommend is dit om Crescens in die vuur te sien,
             daar hy die vlam as aangename weiveld beskou.

             Op die 15de het Crescens in ‘n hewige vuur gesterf.

Op dieselfde dag die gedagtenis aan die Heilige Martelaresse, Basilissa en
Anastasia.

Op dieselfde dag die Gedagtenis aan ons Vader onder die Heiliges, Leonidas,
Biskop van Athene.

Op dieselfde dag die Gedagtenis aan die Heilige Martelare Theodorus, die Presbiter,
en Pausolipius.

Deur hul heilige gebede, o Christus God, ontferm U oor ons. Amen.

Die res van die Mettediens en die Wegsending.
