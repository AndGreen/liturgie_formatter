                                          1


Menaion September 18 Die H. Evménios, Biskop van Gortyna, die
Wonderdoener
Die Veranderlike vir die Vesperdiens
By “Heer ek het U aangeroep” maak ons voorsiening vir 6 verse, met 3 stigiere vir
die fees en 3 vir die Heilige Evménios.
Vir die Fees van die Kruisverheffing - Toon 1
Die Verhewe kruishout van ons verlossing,
waarop Christus, die lewe van almal,
uit vrye wil sy hande laat vas slaan het,
nooi al die gelowiges wat met galmende gesange feesvier
om sy Goddelike voetstoel te vereer.

Kom, o gelowiges, laat ons die gedagtenis vier
van die vernuwing wat daar deur die opstanding is,
waardeur ‘n groot lig van lewe en onverganklikheid gestraal het
oor hulle wat in duisternis verkeer,
en laat ons die leweskenkende Kruishout verhef
en Christus die Heiland aanbid.

Die grote Moses wat van ouds op die berg Sinai
sy hande in die hoogte uitgestrek het,
het u Kruis voorafgebeeld, o Christus ons God,
wat vandag verhef word en almal op aarde heilig,
wat U daardeur met geloof aanbid.

Vir die Heilige Evménios – Toon 4
Ná jy siel en liggaam van die hartstogte gereinig het,
het jy ‘n woning van die Heilige Gees geword,
en ná jy jou met die salwing van priesterskap getooi het,
staan jy bekend as ‘n flinke helper
en metgesel van die Heilige Engele, o Evménios,
‘n erfgenaam van die Here
en voorbidder vir hulle wat jou besing.

Jou glorieryke lewenswyse, verhelder deur die deugde,
het met die glans van wonders gestraal
en jou tot aan die eindes van die wêreld beroemd gemaak, o alsalige Hiërarg,
as betroubare ligbaken, huisgenoot van Heiliges
burger van die heilige stad en medeburger van die Engele,
o bewonderenswaardige Wonderdoener.

Laat ons wat byeengekom het
die sieraad van die Kretensers,
die voorganger van Gortyna en onwankelbare fondament van die Kerk,
die baie groot hiërarg Evménios,
wat deur wonders en baie kragtige dade
glorieryk geword en die harte wat in duisternis verkeer, verlig het,
                                           2


met luide stemme as ligbaken van die gelowiges eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4

Moses het die werking van die kosbare Kruis voorafgebeeld, o Christus,
toe hy sy teenstander, Amalek, in die woestyn op die vlug laat slaan het.
Want toe hy sy hande uitstrek en die teken van die kruis maak,
het die volk krag gekry.
Nou is die uitslag van die gebeure vir ons vervul:
Vandag word die Kruis verhef en die demone vlug.
Vandag word die hele skepping van die bederf bevry.
Want deur die Kruis het al die genadegawes oor ons geskyn.
 Daarom verheug ons ons almal,
en val voor U neer en sê:
“Hoe groot is u werke, Here, eer aan U.”

Apostiga – Toon 6
O Lankmoedige,
in u wil om almal uit die hand van die bedrieër te verlos,
het U, die enige gewer van lewe,
almedelydend en mensliewend,
slae, kruisiging en beskimpinge verduur.

Vers. Verhef die Here onse God, en buig julle neer voor die voetbank van sy voete,
want heilig is Hy.
O goeie Heiland,
ek vereer die Kruis, die spykers en spies,
waardeur U almal van die bederf verlos het,
as die enige gewer van lewe en weldoener van almal,
o ons enig mensliewende Heiland.

Vers. God is ons Koning van die voortyd af, wat verlossing in die middel van die
      aarde bewerk het. (Ps. 73:12)

O my Heiland wat alle goedheid te bowe gaan,
toe U om my ontwil aan die Kruis vasgeslaan is,
is U houe toegedien en beledig, o Verlosser,
asyn gegee om te drink en in die sy deurboor,
maar U het alles verduur, o sondelose.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 6

Vandag is die Kruishout geopenbaar.
                                          3


Vandag het die Hebreërgeslag ten gronde gegaan.
Vandag word die geloof deur gelowige konings geopenbaar.
Adam het deur ‘n boom weggeval,
maar eweneens het demone vanweë ‘n boom gesidder.
Almagtige Here, eer aan U.

Apolitikion van die Fees – Toon 1
O Here, red u volk,
en seën u erfdeel;
skenk die oorwinning
aan die vromes oor hul vyande;
en deur die krag van u Kruis bewaar u gemeenskap.

Apolitikion van die Heilige Hiërarg Evménios – Toon 4
Ons het in jou as navolger van Christus
‘n spoedige voorsiener en goedgesinde helper bekom,
o glorieryke Regverdige Evménios.
Want jy laat strome van medelye en oseane van genesing opwel
en jy stort dit uit oor die Kerk.
Maar wees ook ‘n beskutting vir hulle wat jou eer.

Apolitikion van die Heilige Ariadne – Toon 4
Deur die hand van Christus gelei,
is jy nie in jou siel onderwerp nie, Ariadne,
maar het jy jou met ‘n vrye wil dapper gedra.
Want ná jy al die planne van die vyand verydel het,
het jy ‘n kroon wat deur genade geweef is van God ontvang.
Smeek Hom dringend dat Hy Hom sal ontferm
oor hulle wat jou salig noem.

Die Veranderlike vir die Mettediens
Ná die Eerste Psalmlesing die volgende Kathisma van die Fees.
Toon 1
U wat as God in die hoë ‘n hemelse troon het
en die aarde as u voetstoel ontvang,
o Christus ons Verlosser,
het die Kruis as die voetstoel van u voete aan ons geopenbaar.
Soos Dawid, vereer ons dit almal.
Ons vra daarvoor as ons bewaarder en hulp
en verheerlik dit met geloof.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     U wat daar bo as God ‘n hemelse troon het…
                                         4


Ná die Tweede Psalmlesing die volgende Kathisma van die Fees.
Toon 4
U het my wat deur die bittere raad van die mensemoordenaar
tot ‘n vreeslike val in die Paradys gekom het
op die Plek van die Skedel weer laat opstaan, o Christus,
toe U deur die kruishout die vloek van die boom genees,
die slang wat met my met bedrog doodgemaak het, gedood,
en my die Goddelike lewe geskenk het.
Eer aan u Heilige Kruisiging, o Heer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     U het my wat deur die bitter raad van die mensemoordenaar…

Kathisma van die Heilige Evménios – Toon 5

Daar jy deur Ortodokse leringe onderskei is, Vader,
het jy al die donker ketterye laat kwyn,
en daar jy as wonderdoener bewys is, Evménios,
het jy deur Goddelike voorsorg onder almal beroemd geword.
Daarom eer ons jou met geloof as Hiërarg en Engelgelyke.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees – Toon 5

Laat ons met geloof die alheilige Kruishout
van Christus die Koning op ons skouers neem
en die genietinge van die lewe verwerp.
Die konings van ouds het dit met geloof opgeneem,
die vyande oorwin
en die barbaarse stamme verdryf.

Kontakion van die Heilige Evménios – Toon 2.

Deur Goddelike lig bestraal, o alsalige vader,
verlig jy ons, o Hiërarg Evménios,
wat jou eerwaardige, glorieryke en heilige heengang besing.
Want jy bid sonder ophou vir ons almal.

Ikos

Wees u dienaar genadig, o Heer,
en vergewe nou al my oortredinge
en skenk my die barmhartigheid van u goedhartigheid,
sodat ek U sonder ophou met gesange mag verheerlik
en u getroue dienaar, die voorganger van Gortyna, vandag met liedere mag kroon,
                                         5


naamlik Evménios, die ligbaken, die groot skatkis van die hele aarde,
die ondersteuning van die Kerk en heilige tooisel van Kreta.
Want hy bid sonder ophou vir ons almal.

Sinaksarion

Op die 18de van vandeesmaand die gedagtenis aan ons regverdige Vader
Evménios, Biskop van Gortyna.

Verse.        Evménios, die sagmoedige oog van Gortyna,
              het die algoedgesinde oog van die Here gesien.

              Op die 18de het die groothartige Evménios afgesterf.

Op dieselfde dag die gedagtenis aan die Martelaresse Sofia en Irene.

Op dieselfde dag die gedagtenis aan die heilige Martelares Ariadne.

Op dieselfde dag die gedagtenis aan die heilige Martelaar Kastor.

Deur hul heilige gebede, o God, ontferm U oor ons. Amen.

Eksapostilarion van die Heilige Evménios – Toon 2

O Heilige Hiërarg Evménios,
wat deur God in besit geneem is
en saam met die Aartsengele woon,
daar jy ryk aan vrymoedigheid by Christus is,
by Wie se troon jy nou in heerlikheid staan,
dink aan aan hulle wat jou ligbrengende gedagtenis vier
en jou met liefde eer.

Van die Fees - Toon 2

Die Kruis, die beskermer van die hele wêreld.
Die Kruis, die skoonheid van die Kerk.
Die Kruis, die mag van konings.
Die Kruis, die steun van gelowiges.
Die Kruis, die heerlikheid van Engele
en die verwonding van demone.
Apostiga by die Lofspalms – Toon 2
Terwyl ons die Kruishout waar dit verhef word, aanskou,
laat ons majesteit toeskryf aan God
wat deur sy goedheid in die vlees gekruisig is.

Vers. Verhef die Here onse God, en buig julle neer voor die voetbank van sy voete,
want heilig is Hy.
Deur u vergoddelikende water en bloed, o Woord,
                                           6


word die Kerk pragtig soos ‘n bruid getooi,
terwyl sy die heerlikheid van u Kruis besing.

Vers. God is ons Koning van die voortyd af, wat verlossing in die middel van die
      aarde bewerk het. (Ps. 73:12)

Laat ons met gesange die spies en Kruis vereer,
asook die spykers en die ander dinge
waarmee die lewebrengende liggaam van Christus vasgeslaan is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2

Kom laat ons almal met vreugde
die verlossende hout omhels
waarop Christus, ons verlossing, uitgestrek is.

Die res van die Mettediens soos gewoonlik en die Wegsending.
