                                           1


Menaion September 3 Die H. Hiëromartelaar Anthimos, Biskop van Nikomedía,
en die H. Theóktistos

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing die
volgende stigiere.

Vir die Hiëromartelaar Anthimus – Toon 1

O Godgesinde salige,
jy het jou heilige, Goddelike kledy
met die kleursel van jou eie bloed getooi.
Want jy het reggelowig van krag tot krag
en van heerlikheid tot heerlikheid gegaan.
Smeek ook nou dat ons siele
vrede en groot barmhartigheid geskenk mag word.

As allerregmatige priester
het jy eers aan God die bloedlose offer gebring,
en as allerwaaragtige Martelaar
jou daarna deur jou bloed aan Christus opgedra
as welgevallige heeloffer,
o aleerwaardige verkondiger van God.
Smeek Hom ten behoewe van hulle wat jou besing.

O Godgesinde Vader Anthimos,
jy het leërs van martelare aan Christus opgedra,
deur hullle met jou aanmoediging en voorskrifte te vermaan en te leer
en deur self die voorbeeld te stel.
Smeek saam met hulle
dat ons siele vrede en groot barmhartigheid geskenk mag word.

Vir die H. Theóktistos – Toon 1

O Vader Theóktistos,
jou stralende gedagtenis verheug die monnikeskaar,
vanweë die skoonheid van jou lewenswyse,
jou wonderwerke en die glans van jou genadegawes.
Smeek Christus ons God
dat ons siele vrede en groot barmhartigheid geskenk mag word.

O albefaamde Vader Theóktistos,
die kwaadgesindes het die inspanning van jou askese gevrees,
maar hulle is deur jou ononderbroke gebede vernietig;
want jy het Christus as medewerker verkry.
Smeek Hom nou
dat ons siele vrede en groot barmhartigheid geskenk mag word.

O alwonderbare Vader Theóktistos,
                                          2


jy het die naam "deur God geskape” aangeneem,
want jy het wat volgens die beeld was, bewaar,
en deur jou lewenswyse en aleerwaardige py
het jy getoon dat jy reg vernoem is.
Smeek Christus dat ons siele vrede en groot barmhartigheid geskenk mag word.

Eer aan die Vader en die Seun en aan die Heilige Gees.

Doksastikon vir die Hiëromartelaar Anthimos - Toon 6

Jy was tot aan die einde ‘n allerregmatige priester, o salige Anthimos,
want jy het die onuitspreeklike Goddelike misteries bedien,
jou bloed vir Christus ons God uitgestort
en jou as welbehaaglike offer aan Hom opgedra.
Daarom, daar jy vrymoedigheid het by Hom,
smeek Hom dringend ten behoewe van hulle
wat met geloof en liefde jou immer-eerwaardige gedagtenis vier en eer,
dat hulle van versoekinge, allerlei gevare en moeilikhede bevry mag word.

Nou en altyd en tot in ewigheid. Amen.

Theotokion – Toon 6

U wat die goeie liefhet,
smeek u Seun om my versoening van my vele misdade te skenk,
my van die deel van hulle aan die linkerkant te bevry
en my sy koninkryk waardig te maak.

Of die Kruistheotokion (op Dinsdag- en Donderdagaande) – Toon 6

Toe die Maagd eens ten tyde van u Kruisiging
saam met die maagdelike Dissipel langs die kruishout staan,
het sy geweekla en uitgeroep: “Wee my!
Hoe is dat dat U ly, o Christus,
wat die bevryding van lyding vir almal is?”

Die Apostiga uit die Oktoig

Eer aan die Vader en aan die Seun en aan die Heilige Gees.

Doksastikon van die die Heilige Theótktistos – Toon 6

O Heilige Vader, die berig van wat jy bereik het, het oor die hele aarde uitgegaan.
Daarom het jy in die hemele ‘n beloning vir jou arbeid ontvang.
Jy het die slagordes van die demone vernietig
en die rangordes van die engele bereik,
wie se lewe jy onberispelik nagevolg het.
Daar jy vrymoedigheid by Christus ons God het,
vra Hom om vrede vir ons siele.
                                           3


Nou en altyd en tot in ewigheid. Amen.

Theotokion – Toon 6

Die vyand beny u u kudde, o Alonbevlekte;
die bose voer daagliks die stryd om ons sy voedsel te maak,
maar bevry u ons van sy onheil, o Theotokos.

Of die Kruistheotokion (op Dinsdag- en Donderdagaande) – Toon 6

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apolitikion vir die Hiëromartelaar – deur Anthimos IV, Patriarg van Konstantinopel

Toon 1

Jy was ‘n standvastige kampvegter vir jou kudde, o Godgesinde,
en het bereidwillig jou bloed vir hulle gestort,
en daar jy nie die dreigemente van die kwaadwilliges gevrees het nie,
verheug jy jou nou in die hemele,
waar jy by die troon van die drie-sonnige Godheid staan.
Eer aan Christus wat jou versterk het,
eer aan jou manmoedigheid,
eer aan jou standvastigheid in martelaarskap, o Anthimos.

Apolitikion vir die Heilige Theótktistos – Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Theóktistos, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Die Veranderlike vir die Mettediens

Kathisma ná die Derde Ode van die Kanons (wat nog vertaal moet word)

Vir die Hiëromartelaar Anthimos - Toon 1

Soos dié van Abel, o Godgesinde wyse Anthimos,
roep jou bloed op mistieke wyse uit die aarde tot God.
Want jy het die ongeskape Drie-eenheid duidelik verkondig.
Daarom het jy jou as herder onderskei
en die ongediertes van die ketterye verdryf,
as beskermer van die geloof.
 Eer aan die Vader en aan die Seun en aan die Heilige Gees.
                                           4


Vir die Heilige Theóktistos – Toon 4

O Heilige Vader Theóktistos,
jy het as ‘n leier onder die Vaders bekend gestaan
en ‘n lig vir die wêreld geword wat oral sigbaar is.
Daarom eer ons jou gedagtenis sonder ophou.

Nou en altyd en tot in ewigheid. Amen.

Theotokion – Toon 4

Ons, die gelowiges, noem die Theotokos salig,
die vurige hulp van hulle wat in nood verkeer,
ons beskerming en versoening by God,
deur wie ons van verganklikheid bevry is.

Of die Kruistheotokion (op Woensdag-en Vrydagoggende) – Toon 4

Toe u u Seun aan die Kruishout opgehang sien, o Alreine,
is u deur innige moederlike medelye verskeur
en het u jammerlik uitgeroep: “Wee my!
Hoe het U, my tydlose lig, ondergegaan?”

Kontakion van die Hiëromartelaar Anthimos – Toon 4

Jy het jou deur reggelowigheid onder priesters onderskei,
die weg van martelaarskap afgelê
en die aanbidding van afgode uitgedoof,
terwyl jy ‘n kampvegter van jou kudde geword het, o Godgesinde.
Daarom eer dit jou op mistieke wyse en roep tot jou uit:
“Verlos my altyd van gevare
deur jou gebede, ons Vader Anthimos.”

Ikos

Lê Godskennis in my neer en verdryf die duister van onkunde uit my hart deur jou
gebede, sodat ek getrou jou heilige gedagtenis mag besing, waarin die Engelekore
en Martelare met God vervul hulle vandag verheug. Ook die mense bekrans jou hoof
met lofgesange wat hulle soos blomme vleg, en vra om van jou die aflegging van hul
oortredinge en verlossing van die lewe se ellende te ontvang, en om deur jou
gebede, ons Vader Anthimos, van sigbare en onsigbare vyande bevry te word,

Sinaksarion

Op die 3de van vandeesmaand die gedagtenis aan die Heilige Hiëromartelaar
Anthimos, Biskop van Nikomedia.

Verse.        Deur die swaard onthoof, o Martelaar Anthimos,
              laat jy ook as dooie hare te voorskyn kom tot eer van God.
                                          5


             Op die 13de het die skerp swaard Anthimos gedood.

Op dieselfde dag die Gedagtenis aan ons Heilige Vader Theóktistos, mede-askeet
van Efthimios die Grote.

Op dieselfde dag is die Heilige Zinon vervolmaak toe hy in ‘n kom kokende lood
gegooi is.

Op dieselfde dag is die Heilige Vasilissa, vervolmaak, wat teen ongediertes geveg
het sonder om beseer te word.

Op dieselfde dag is die Heilige Aristion, Biskop van Alexandrië, deur vuur
vervolmaak.

Op dieselfde dag is die Heilige Chariton wat in ‘n kalkput gegooi is, vervolmaak.

Die Heilige Archontion is (op hierdie dag) deur hongersnood vervolmaak.

Die Heilige Nuwemartelaar Polydoros wat in 1794 as martelaar getuienis afgelê het
te Nieu-Efese, is (op hierdie dag) deur die strop vervolmaak.

Deur hul heilige gebede, o God, ontferm U oor ons. Amen.

Eksapostilarion vir die Hiëromartelaar Anthimos – Toon 2

Rig vandag die jaarlikse koordans vir jou goeie herder met blydskap aan,
o heel die stad van Nikomedía,
en spring van vreugde omdat jy hom as beskermer het
wat jou buite bereik van die vyand se aanslag bewaar.

Vir die Heilige Theóktistos – Toon 2

O Goddraende Theóktistos,
saam met die alwyse Efthimios, die groot ligbaken,
het jy soos ‘n engel op aarde geleef,
uitgeblink in gebede en vaste
en veel vermag in praktiese kontemplasie.
Waar jy nou saam met hom by die ontoeganklike Drie-eenheid staan,
pleit vir ons wat jou vereer, o salige.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

O Alreine Maagd, Moeder van God,
u voorvader Dawid het u singend ‘n gekarringde, vettige berg,
die Heilige Salomo duidelik ‘n rusbank,
en Jesaja ‘n staf genoem,
                                            6


en Jakob het u as leer gesien.
En ‘n ander as poort,
waaruit God die klei van die mensdom nuutmaak.

Apostiga van die Lofpsalms uit die Oktoig

Eer aan die Vader en aan die Seun en aan die Heilige Gees.

Vir die Hiëromartelaar – Toon 4 – deur Efraim van Karia

Alle stede en landelike gebiede vier vandag fees
saam met die groot stad Nikomedía
tydens die gedagtenis van haar eerwaardige beskermer.
Want ook die eindes van die aarde juig met vreugde
tydens die teenswoordige fees van die Hiëromartelaar.
Laat ook ons soos met blomme kranse met gesange vir hom vleg en uitroep:
“Verheug jou, goeie herder wat jou lewe vir die skape afgelê het,
offer sowel as offeraar,
Priester sowel as Slagoffer.
Ons bid jou, o Anthimos,
smeek Christus saam met jou medestryders
dat hierdie kudde van jou van barbaarse wolwe bevry mag word
en die hemelse kraal waardig geag mag word.”

Nou en altyd en tot in ewigheid. Amen.

Theotokion – Toon 4

Ek lê op die bed van my onverskilligheid, o Al-onskuldige Theotokos,
ek bring my lewe ligsinning deur
en vrees die tyd van my einde
dat die albose slang my ellendige siel soos ‘n meedoënlose leeu sal verskeur.
Wek my daarom deur u goedheid betyds, voor die einde, tot bekering op.

Of die Kruistheotokion (op Dinsdag- en Donderdagaande) - Toon 4

Toe die alreine Meesteres Christus sterwend sien
waar Hy die bedrieër dood,
het sy Hom as Meester beween
wat uit haar lendene voortgekom het.
Sy het haar oor sy lankmoedigheid verwonder en uitgeroep:
“My allergeliefde Kind, vergeet nie u diensmaagd nie,
rek nie my neerslagtigheid uit nie, o Mensliewende.”

Die res van die Mettediens en die Wegsending.
