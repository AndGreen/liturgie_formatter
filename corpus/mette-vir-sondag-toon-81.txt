                                      1


Oktoig Mette vir Sondae Toon 8

Opstandingsapolitikion - Toon 8

Uit die hoogte het U neergedaal, o Goedhartige,
en U het aanvaar om drie dae in die graf te bly,
om ons van ons hartstogte te bevry.
O Heer, ons Lewe en ons opstanding:
Eer aan U!

Theotokion van die Week – Toon 8

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.

Eerste Katismagesang:

U het opgestaan uit die dode,
die Lewe van almal,
en ‘n engel van lig het tot die vroue uitgeroep:
“Stort nie meer trane nie.
Bring die goeie tyding aan die apostels.
Roep hardop met gesange uit
dat Christus die Here opgestaan het,
Hy wat as God ‘n welbehae daarin gehad het om die mensegeslag te red.”

Eer aan die Vader en aan die Seun en aan die Heilige Gees.

Toe U waarlik uit die graf opgestaan het,
het U die heilige vroue beveel
om die Opstanding aan die apostels te verkondig,
soos geskrywe staan;
en Petrus het hom na die graf gehaas en by die graf gestaan,
en toe hy die lig in die graf sien, was hy verstom.
En so het hy die begrafnisklede alleen daar sien lê,
sonder die Goddelike liggaam,
en hy het geglo en uitgeroep:
“Eer aan U, Christus God,
want U red ons almal, ons Heiland,
want U is die afskynsel van die Vader.”

Nou en altyd en tot in ewigheid. Amen.

Laat ons die hemelse poort en ark,
                                       2


die alheilige berg, die wolk van lig, die hemelse leer,
die geestelike Paradys, die bevryding van Eva,
die groot skat van die hele wêreld besing;
want verlossing vir die wêreld
en vergewing van oortredings van ouds is in haar bewerk;
daarom roep ons tot haar:
“Bid u Seun en God om vergewing van oortredinge te skenk
aan almal wat u alheilige bevalling vroom vereer.”

Tweede Katismagesang:

Mense het u graf verseël, o Heiland;
‘n engel het die steen van die ingang weggerol;
vroue het U gesien, uit die dode opgewek,
en dit was hulle wat die goeie tyding gegee het aan u dissipels in Sion:
“Die lewe van almal het opgestaan
en die bande van die dood is losgemaak.”
Here, eer aan U.

Eer aan die Vader en aan die Seun en aan die Heilige Gees.

Die vroue wat welriekende olie gebring het vir die begrafnis
het uit die graf die stem van ‘n engel gehoor:
“Stort nie meer trane nie, en bring vreugde in plaas van droefheid.
Roep hardop met gesange dat Christus die Here opgestaan het,
Hy wat as God ‘n welbehae daarin gehad het om die mensegeslag te red.”

Nou en altyd en tot in ewigheid. Amen.

Oor u, begenadigde, verheug die hele skepping hom,
die engeleskaar en die menslike geslag,
u, geheiligde tempel en geestelike Paradys,
die roem van maagde;
uit wie God vlees aangeneem het, en ‘n kind geword het,
Hy wat God voor alle tye is,
U skoot het Hy sy troon gemaak,
wyer as die hemele.
Oor u, begenadigde,
verheug die hele skepping hom; eer aan u.

Hipakoi Toon 8:

Die mirredraagsters wat by die graf van die Gewer van lewe gestaan het,
het die onsterflike Meester onder die dooies gesoek;
en toe hulle die goeie tyding van vreugde van die engel ontvang,
het hulle aan die apostels bekend gemaak:
“Die Here het opgestaan,
en Hy skenk aan die wêreld sy groot barmhartigheid.”

Anabatmi Toon 8
                                       3


Eerste Antifoon:

Van my jeug af versoek die vyand my
en laat my brand van begeertes;
maar, met vertroue in U, o Here, laat ek hom terugdraai.

Laat hulle wat Sion haat, soos die gras word voor dit uitgetrek word;
want Christus sal hul nekke met die snede van smarte straf.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die Heilige Gees word lewe aan alles gegee;
Lig uit Lig, Grote God:
ons besing Hom soos ook die Vader en die Woord.

Tweede Antifoon:

Laat my nederige hart beskut word deur vrees vir U,
sodat dit nie van U af wegval deur verhewe te wees nie, o al-medelydende.

Hy wat sy hoop stel op die Here
sal nie vrees wanneer Hy alle dinge deur vuur en bestraffing oordeel nie.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die Heilige Gees sien en voorspel
en doen elke heilige die grootste wonders,
terwyl hy een God in drie Persone besing;
want hoewel dit skyn met drievoudige lig,
heers die Goddelike as een.

Derde Antifoon:

Tot U het ek geroep, Here, hoor my,
neig u oor tot my wanneer ek skreeu
en reinig my voor U my uit hierdie oord wegneem.

Elkeen wat in sy moeder, die aarde, verdwyn,
sal weer ontbind, om smarte of belonings te ontvang vir sy lewensdade.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die die Heilige Gees geskied bepeinsing oor God:
‘n driemaalheilige eenheid;
want die Vader is sonder begin, uit Wie die Seun voor alle tye gebore is
en die Gees van gelyke gedaante en heerskappy,
wat saam uit die Vader straal.
                                      4


Vierde Antifoon:

Kyk, wat is so goed, wat is so aangenaam as broeders wat saamwoon?
Want hierdeur het die Here die ewige lewe beloof.

Hy wat die lelies van die veld tooi,
beveel ons om ons nie te bekommer oor ons klere nie.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die Heilige Gees, deur een enkele oorsaak,
kry alles die beloning van vrede;
want Hy is God presies een in wese met die Vader sowel as die Seun.

Prokimenon – Toon 8

Die Here sal vir ewig koning wees, jou God, o Sion, van geslag tot geslag.
Vers: Prys die Here, o my siel, ek wil die Here prys solank ek lewe.

Laat alles wat asem het die Here loof (3) Die voorgeskrewe oggendevangelie.

Daarna,

Nou dat ons Christus se opstanding aanskou het…Psalm 50
en wat daarop volg.

Die Kanon vir die Opstanding in Toon 8 (moet nog vertaal word)

Kontakion - Toon 8

Deur uit die graf uit op te staan,
het U die dooies opgewek
en Adam weer laat opstaan.
Eva dans oor u Opstanding en die eindes van die wêreld vier fees
oor u verrysenis uit die dode, o ryke Barmhartige.

Ikos – Toon 8

Toe U die paleise van die doderyk geplunder
en die dooies laat opstaan het, o Lankmoedige,
het U die Mirredraagsters tegemoet gegaan,
en hulle vreugde in plaas van smart gebring;
en aan u apostels het U, my Heiland, Gewer van Lewe,
die simbole van u oorwinning openbaar
en die skepping verlig, o Mensliewende.
Ook daarom verheug die wêreld hom in u verrysenis uit die dode,
o groot Barmhartige.

Eksapostilaria (sien Byvoegsel)
                                         5



Verse by die Lofpsalms: Toon 8

Laat alles wat asem het die Here loof.
Loof die Here uit die hemele,
loof Hom in die hoogste hemele.
U kom toe 'n lied, o God.
Loof Hom, al sy Engele.
Loof Hom, al sy Magte.
U kom toe 'n lied, o God.


Om 'n vonnis wat opgeskrywe is, aan hulle te voltrek; hierdie eer sal daar vir
al sy heiliges wees.


Here, al het U by die regterstoel gestaan om deur Pilatus geoordeel te word,
is U nie van die troon geskei waar U saam met die Vader sit nie;
en toe U opstaan uit die dode,
het U die wêreld van die slawerny van die vyand bevry,
want U is medelydend en mensliewend.


Loof God in sy heiliges; loof Hom in die uitspansel van sy krag.


Here, al het die Jode U as ‘n dooie in die graf gelê,
het soldate U tog soos ‘n slapende koning bewaak,
en hulle het U met ‘n seël geseël as skatkis van die lewe;
maar U het opgestaan en onbederflikheid aan ons siele geskenk.


Loof Hom oor sy magtige dade; loof Hom na die volheid van sy grootheid.

Here, U het ons u Kruis as wapen teen die duiwel gegee;
want hy deins terug en sidder,
nie in staat om die krag daarvan te peil nie;
want dit het dooies laat opstaan
en die dood kragteloos gemaak:
Daarom vereer ons u begrafnis en u Opstanding.


Loof Hom met basuingeklank, loof Hom met harp en siter.

U engel, Here, wat u Opstanding verkondig,
het die wagte met vrees vervul,
maar hy het tot die vroue geroep en gesê:
“Waarom soek julle die lewende onder die dooies?
Daar Hy God is, het Hy opgestaan
en lewe aan die hele wêreld geskenk.”
                                        6


Loof Hom met tamboeryn en koordans, loof Hom met snarespel en fluit.


U wat in u Godheid nie aan lyding onderhewig is nie,
het gely deur die Kruis;
o Christus God, U het aanvaar om drie dae begrawe te word,
om ons van die slawerny van die vyand te bevry,
en om ons, deur ons onsterflik te maak,
deur u Opstanding lewe te skenk, o Mensliewende.

Loof Hom met welluidende simbale, loof Hom met simbale van blydskap. Laat
alles wat asem het die Here loof.

Ek vereer, ek verheerlik
en ek besing u Opstanding uit die graf, o Christus,
waardeur U ons bevry het
van die onlosmaaklike boeie van die onderwêreld
en as God aan die wêreld die ewige lewe geskenk het
en u groot barmhartigheid.

Staan op, o Here, my God; hef u hand omhoog, en vergeet die armes nie vir
altyd.

Wetteloses, wat gewaak het oor u graf, wat die lewe ontvang het,
het dit met die wag verseël;
maar U, as onsterflike en almagtige God,
het op die derde dag opgestaan.

U wil ek bely, o Here, met my hele hart en al u wonders vertel.

Toe U die poorte van die doderyk ingaan, Here,
en dit verbrysel het,
het die gevangene uitgeroep:
“Wie is dit, want Hy is nie veroordeel tot die laagste dele van die aarde nie,
maar het die dood se gevangenis soos ‘n tent afgebreek?
Ek het Hom as sterflike ontvang, en sidder voor Hom as God.”
Almagtige Heiland, ontferm U oor ons.

Eer aan die Vader en aan die Seun en aan die Heilige Gees.

Oggendevangelievers (sien Byvoegsel)

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
en is ons lewend gemaak.
                                       7


Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!


Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.

Byvoegsel

Eksapostilaria - Toon 2

1.

Laat ons saam met die Dissipels na die berg in Galilea gaan en Christus in
die geloof aanskou wanneer Hy sê dat Hy gesag in die hemel en op aarde
ontvang het. Laat ons leer hoe Hy hulle onderrig om al die nasies te doop in
die Naam van die Vader en van die Seun en van die Heilige Gees, en dat Hy
saam met die ingewydenes is tot aan die voleinding, soos hy belowe het.

Theotokion

U was saam met die dissipels verheug, o Maagd Theotokos, want U het
Christus gesien nadat Hy op die derde dag opgestaan het uit die graf, soos
Hy voorspel het. Hy het aan hulle verskyn, hulle onderrig en voortreflike dinge
openbaar en hulle beveel om te doop in die naam van die Vader en die Seun
en die Heilige Gees, dat ons mag glo in sy verrysenis en u mag verheerlik, o
Maagd.

2.

Toe die mirredraagsters sien dat die klip weggerol is, het hulle hul verheug;
want hulle het ‘n jong man in die graf sien sit, en hy het vir hulle gesê: “Kyk
Christus is opgewek. Sê vir Petrus en die dissipels: ‘Haas julle na die berg in
Galilea; daar sal Hy gesien word, soos Hy vooruit aan sy vriende gesê het.’”

Theotokion

‘n Engel het voor u ontvangenis, o Christus, vir die Maagd die “Verheug u”
gebring, en ‘n engel het die steen van u graf weggerol. Want die een het in
plaas van droefheid simbole van onuitspreeklike vreugde gebring, terwyl die
ander, in plaas van die dood, U as die voorsiener van die lewe verkondig en
verheerlik het, deur die vroue en ingewydenes van u opstanding te vertel.
                                       8


3.

Laat niemand twyfel dat Christus opgewek is nie, want Hy het aan Maria
verskyn, en daarna is Hy duidelik gesien deur hulle wat uit die stad
weggegaan het. En Hy is deur die elf ingewydenes gesien waar hulle aan
tafel was. Nadat Hy hulle uitgestuur het om te doop, is Hy opgeneem in die
hemele waarvandaan Hy neergedaal het, terwyl Hy hul verkondiging met ‘n
menigte tekens bevestig.

Theotokion

O son wat vandag, ná U die doderyk beroof en die dood vernietig het, soos ‘n
bruidegom uit ‘n bruidsvertrek opgekom het uit die graf, stuur, deur die
gebede van haar wat U gebaar het, u lig oor ons, lig wat ons harte en siele
verlig, lig wat ons almal daartoe bring om op die paaie van u bevele en die
weë van vrede te wandel.
4.

Laat ons die manne aanskou wat stralend met deugde in die lewebrengende
graf in stralende klere aan die die mirredraagsters verskyn waar hulle hul blik
na die aarde wend. Laat ons leer van die verrysenis van Hom wat oor die
hemel heers, en laat ons ons saam met Petrus na die Lewe in die graf haas.
Laat ons ons verwonder oor wat daar gebeur het en daar bly om Christus te
aanskou.

Theotokion

Toe U “Verheug julle” sê, Here, het U die droefheid van die voorvaders
omskep, deur in die plek daarvan die vreugde van u opstanding in die wereld
te bring. Stuur daarom, o Gewer van lewe, deur haar wat U gebaar het, die lig
wat ons harte verlig, die lig van u medelye, sodat ons mag roep: “O
Mensliewende Godmens, eer aan u verrysenis.”

5.

Christus, die lewe en die weg, het na sy opstanding uit die dode gereis saam
met Kleopas en Lukas, deur wie Hy ook herken is toe Hy die brood in
Emmaüs breek. Hul siele en harte het juis gebrand toe Hy met hulle op weg
gepraat het en dit wat Hy verduur het deur die Skrifte uitgelê het. Laat ons
saam met hulle roep: “Hy is opgewek en Hy het aan Petrus verskyn!”

Theotokion

Ek besing u onmeetlike barmhartigheid, o my Skepper, want U het Uself
ontledig om U met die verswakte menslike natuur te beklee en dit te red. En
hoewel U God is, het U U verwerdig om uit die reine diensmaagd van God
soos ek gebore te word, en tot die doderyk neer te daal, omdat U my wou red,
deur die gebede van haar wat U gebaar het, o Almedelydende Meester.

6.
                                       9



U het getoon dat U van nature mens is, o Heiland, toe U na u opstanding uit
die graf voedsel genuttig het. U het in hul midde gestaan en hul geleer om
bekering te verkondig. En dadelik is U na u hemelse Vader opgeneem, en het
U aan u dissipels beloof dat U die Trooster sou stuur. O Bo- Goddelike
Godmens, eer aan u verrysenis!

Theotokion

Die Skepper van die Skepping en God van die heelal, het menslike vlees uit u
vlekkelose bloed aangeneem, o Alheilige Maagd. Want Hy het die hele
verdorwe natuur nuutgemaak, deur dit ná u geboortegewing soos voor u
geboortegewing te laat. Daarom prys ons u almal met geloof en roep:
“Verheug u, Meesteres van die wêreld.”


7.

Toe Maria sê dat hulle die Here weggeneem het, het Simon Petrus en die
ander ingewydene van Christus, wat Hy liefgehad het, hul na die graf gehaas.
Die twee het gehardloop en die doeke gevind wat op hul eie binne lê en die
doek wat om sy hoof was eenkant, afsonderlik. Daarom het hulle stilgebly
totdat hulle Christus gesien het.

Theotokion

Groot en paradoksale dinge het U ter wille van my bewerk, o my Christus, wat
groot van barmhartigheid is. Want U is op onverklaarbare wyse uit ‘n
maagdelike jonkvrou gebore en het die Kruis aanvaar en na U die dood
verduur het, het U weer in heerlikheid opgestaan en ons natuur van die dood
bevry. Eer aan u heerlikheid, o Christus, eer aan u mag.

8.

Toe sy twee engele in die graf sien, was Maria met ontsetting vervul, en
omdat sy Christus nie herken het nie, het sy Hom ondervra asof Hy ‘n tuinier
was: “Meneer, waar het u die liggaam van my Jesus gesit?” Maar toe sy deur
sy stem te hoor, begryp dat hierdie man Hy, die Verlosser, is, hoor sy: “Raak
my nie aan nie, maar sê vir my broeders dat ek weggaan na die Vader.”

Theotokion

Op onuitspreeklike wyse het u, o Maagd, een van die Drie-eenheid gebaar,
tweevoudig van natuur, en tweevoudig in energie, maar een in sy persoon.
Pleit daarom altyd by Hom vir hulle wat u met geloof vereer, dat hulle uit al die
aanslae van die vyand verlos mag word. Want ons neem nou almal ons
toevlug tot u, o Meesteres Theotokos.

9.
                                      10


Die deure was gesluit, o Meester, toe U binnegaan. U het die Apostels met
die Heilige Gees vervul deur in vrede op hulle te blaas. Aan hulle het U ook
gesê om sondes te bind en los te maak. En na agt dae het U u sy en hande
aan Thomas getoon, saam met wie ons roep: “U is Here en God.”

Theotokion

Toe u u Seun sien nadat Hy op die derde dag uit die graf opgestaan het, o
Bruid van God en Alheilige Maagd, het u al u beproewinge opsy gesit wat u
as moeder op uself geneem het toe u Hom sien ly het, en met vreugde vervul,
vereer en besing u Hom saam met sy dissipels. Red hulle daarom wat u as
Theotokos verkondig.


10.

Met die oog op ‘n vangs was Thomas saam met die seuns van Sebedeüs en
Nataniël en Petrus, asook twee ander, eens op die see van Tiberias. Op
Christus se bevel het hulle hul nette aan die regterkant laat sak, en ‘n menigte
visse getrek. Toe Petrus Hom herken, het hy na Hom geswem. Dit was die
derde keer dat Hy aan hulle verskyn het, en Hy het hulle brood en vis op die
kole getoon.

Theotokion

O Maagd, smeek die Here wat op die derde dag uit die graf opgestaan het ten
behoewe van hulle wat u besing en met liefde salig noem. Want ons almal het
u as heilbringende toevlug en middelares by Hom. Want ons is u erfdeel en u
dienaars, o Theotokos, en ons hou almal ons oë gerig op u hulp.

11.

Na sy Goddelike Verrysenis, het die Here drie maal vir Petrus gevra: “Het jy
my lief?” en hom as opperherder oor sy skape gestel. Toe hy hom wat Jesus
liefgehad het sien volg, het hy die Meester gevra: “En wat van hom?” En Hy
het gesê: “As ek wil dat hy bly totdat Ek weer kom, wat gaan dit jou aan, liewe
Petrus?”

Theotokion

O vreeswekkende misterie! O paradoksale wonder! Deur die dood is die dood
heeltemal uitgewis. Wie sal u nie besing en wie sal u opstanding nie vereer, o
Woord, asook die Theotokos wat u rein in die vlees gebaar het nie? Deur haar
gebede, verlos ons almal van die hel.

Evangelie-Gesange

Vers by die Eerste Evangelielesing: Toon 1

Die Here het op die berg aan sy dissipels verskyn
                                       11


waar hulle gekom het vir sy Verheffing vanaf die aarde,
en ná hulle Hom aanbid het
en onderrig is oor die mag oor alle dinge wat gegee is,
is hulle na die hele ondermaanse uitgestuur,
om sy opstanding uit die dode
en sy terugkeer na die hemele te verkondig.
Aan hulle het Hy wat nie lieg nie
ook belowe om ewig by hulle te wees,
Christus ons God en die Verlosser van ons siele.

Vers by die Tweede Evangelielesing: Toon 2

Die vroue om Maria,
wat met speserye genader het,
en onseker was oor hoe hulle wat hulle wou doen, sou regkry,
het die steen gesien wat verwyder is,
en ook die heilige jong man wat die onrus in hul harte laat bedaar het.
Want hy het gesê:
“Jesus die Here is opgewek.
Verkondig daarom sy boodskap aan die dissipels,
dat hulle hulle na Galilea moet haas,
en daar sal julle Hom wat opgestaan het uit die dode,
as Gewer van Lewe en Here sien.

Vers by Derde Evangelielesing: Toon 3a

Toe Maria Magdalena die blye boodskap van die Verlosser se opstanding uit
die dode en sy verskyning verkondig,
is die wantrouige dissipels oor die hardheid van hul harte verwyt.
Maar toe hulle met tekens en wonders bewapen is,
is hulle uitgestuur om te preek.
U, o Heer, is opgeneem na die Vader, die bron van lig,
en hulle het die woord oral verkondig,
en deur die wonders is hulle geglo.
Ons wat deur hulle verlig is,
verheerlik u opstanding uit die dode, mensliewende Heer.

Vers by die Vierde Evangelielesing: Toon 4

Dit was baie vroeg in die môre
toe die vroue by u graf kom, o Christus,
maar die liggaam waarna hulle verlang het,
is nie gevind nie.
Toe het hulle wat in blink klere daar staan
vir hulle in hul verleentheid gesê:
“Waarom soek julle die lewende onder die dooies?
Hy is opgewek, soos Hy voorsê het.
Waarom onthou julle nie sy woorde nie?”
Deur hulle oortuig, het hulle verkondig wat deur hulle gesien is.
Maar hul goeie tyding het na onsin gelyk,
                                     12


want so traag van begrip was die dissipels toe nog.
Maar Petrus het gehardloop en toe hy sien,
het hy teenoor homself u wonders verheerlik.

Vers by Vyfde Evangelielesing: Toon 5

O, hoe wys is u oordele, o Christus!
Hoe het U Petrus deur die grafklere alleen u opstanding laat begryp?
Hoe praat U met Lukas en Kleopas waar U hulle vergesel,
sonder om Uself daardeur onmiddellik te openbaar?
Daarom word U verkwalik dat U die enigste vreemdeling in Jerusalem is,
wat nie weet van die raadsbeluite wat daar voltrek is nie.
Maar U wat alles tot voordeel van u skepsel bestuur,
het die profesieë aangaande U onthul
en Uself aan hulle bekend gemaak toe U die brood seën.
Selfs voor dit het hulle harte gebrand om U te ken.
En aan die dissipels wat bymekaar was,
het hulle u opstanding nou duidelik verkondig.
Ontferm U daardeur oor ons.

Vers by die Sesde Evangelielesing: Toon 6

U is die ware vrede, o Christus,
vir die volk van God,
U wat ná u verrysenis die dissipels u vrede gegee het,
waardeur U hulle laat skrik het
toe hulle dink dat hulle ‘n gees sien.
Maar U het hul sielsverwarring laat bedaar
deur hulle u hande en voete te toon.
Maar toe hulle steeds wantrouig was,
het U tydens die nuttiging van voedsel
en die herinnering aan u leerstellinge
hul verstand geopen om die Skrif te verstaan.
En na U hulle van die Vader se belofte verseker
en hulle geseën het,
het U na die hemele heengegaan.
Daarom aanbid ons U saam met hulle, Here, eer aan U.

Vers by die Sewende Evangelielesing: Toon 7

Kyk, dit is donker en vroeg in die oggend.
Waarom staan jy by die graf, Maria,
met soveel duisternis in jou gemoed?
Waarom vra jy waar Jesus neergelê is?
Aanskou hoe die dissipels dit eens is,
hoe hulle uit die doeke en die doek wat oor sy hoof was,
die opstanding afgelei het
en die Skrif hieroor onthou het.
Met hulle en deur hulle glo ook ons
en besing ons U, o Christus, die Leweskenkende.
                                      13



Vers by die Agste Evangelielesing: Toon 8

Die warm trane van Maria is nie vergeefs gestort nie,
want kyk, sy is waardig geag om die onderrigtende engele te hoor
en om U te sien, o Jesus.
Maar steeds bedink sy in haar swakheid aardse dinge,
daarom word sy ook verbied om U aan te raak, o Christus.
Maar nietemin word sy as boodskapper na die dissipels gestuur, vir wie sy die
goeie tyding vertel
en u opgang na u Vader se erfenis aankondig.
Maak ook ons saam met haar u verskyning waardig, o Meester en Heer.


Vers by die Negende Evangelielesing: Toon 5


Toe dit aand was op die Sabbat, het U, soos in die laaste tye, aan u vriende
verskyn, o Christus,
en bevestig U die wonder van u opstanding uit die dode
deur die wonder van u binnekoms deur geslote deure.
U het die dissipels met vreugde vervul,
hulle die Heilige Gees geskenk
en hulle die gesag van die vergifnis van sondes toebedeel,
en ook het U gegee dat Thomas nie deur die vloedgolf van ongeloof
oorweldig word nie.
Skenk daarom ook aan ons die ware kennis
en die vergifnis van oortredinge, o goedhartige Here.

Vers by die Tiende Evangeliegesang: Toon 6

Na u neerdaling na die onderwêreld
en u Opstanding uit die dode,
was die dissipels, soos verwag kon word,
mismoedig oor u afwesigheid, o Christus,
en het hulle na hul werk teruggekeer;
na hul bote en nette,
maar daar was geen vangs nie.
Maar U, o Verlosser, die Meester van almal,
het verskyn en hulle beveel om hul nette aan die regterkant uit te gooi;
die woord is dadelik in daad omskep,
en daar was ‘n groot menigte visse
en ‘n ongewone maaltyd gereed op land;
daar u dissipels dit destyds genuttig het,
maak ook ons nou waardig
om dit geestelik te geniet,
mensliewende Heer.

Vers by die Elfde Evangliegesang: Toon 8
                                      14


Toe U Uself ná u Opstanding aan u dissipels openbaar het, o Verlosser,
het U die voeding van die skape vir Petrus gegee,
as beloning vir sy liefde,
en hom gevra om hulle met sorg op te pas.
Daarom het U ook gesê:
 “As jy my liefhet, Petrus, pas my lammers op,
pas my skape op.”
En hy het dadelik sy tere liefde getoon deur oor die ander dissipel navraag te
doen.
Deur hul gebede, o Christus, bewaar u kudde van die wolwe wat dit skade
aandoen.
