                                          1


Die Mette vir die Fees van die H. Konstantyn en Helena.

(Nota: Omdat die Fees van die H. Konstantyn & Helena op verskillende plekke binne
die tydperk van die Pentekostarion kan val, is dit nie moontlik om die volledige diens
uit te spel nie, want daar sal telkens ander kombinasies van liedere wees,
afhangende van die datum van Pasga. Die Typikon moet jaarliks geraadpleeg word
om die presiese kombinasie van liedere te vind.)

Apolitikion – Toon 8

Hy het die teken van die Kruis in die hemel aanskou
en soos Paulus nie sy roeping van mense ontvang nie.
Toe het hy, u Apostel onder konings, Here,
die koninklike stad aan u hand toevertrou.
Bewaar dit altyd in vrede deur die gebede
van die Theotokos, o enig Mensliewende.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees.

Ná die Eerste Lesing uit die Psalmboek:

Kathisma – Toon 3

Deur jou optrede het jy ‘n nuwe Dawid geword
en het jy van bo as eergeskenk die olie van koningskap op jou hoof ontvang.
Want die Bo-wesenlike Woord en Here
het jou met die Gees gesalf, o glorieryke.
Daarom het jy die koninklike septer ontvang, o wyse,
en vra jy vir ons om die groot barmhartigheid.

Eer aan die Vader en die Seun en die Heilige Gees, nou en altyd en tot in ewigheid.
Amen.

Van die Fees.

Ná die Tweede Lesing uit die Psalmboek:

Kathisma

Toon 6

Op die Kruis verhef
het die Formeerder van die son en die skepping
jou deur sterre uit die hemel
as ‘n stralende ster aangetrek,
en die koninklike mag eerste aan jou verleen.
Daarom loof ons jou, reggelowige Keiser Konstantyn,
                                           2


saam met jou Godgesinde moeder.

Eer aan die Vader en die Seun en die Heilige Gees, nou en altyd en tot in ewigheid.
Amen.

Van die Fees.

Na die Polyeleos:

Toon 4

Jou helder gedagtenis
wat oor ons geskyn het,
verlig die eindes van die aarde
met die lig van die kennis van God,
o Konstantyn deur God geïnspireer.
Want onder konings is jy as reggelowig bewys
daar jy die wette van die hemelse Koning bewaar het.
Red ons daarom uit versoekinge deur jou smeekbedes.

Eer aan die Vader en die Seun en die Heilige Gees, nou en altyd en tot in ewigheid.
Amen.

Van die Fees.

Die eerste Antifoon van die Bedevaartsliedere oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4

Ek het 'n uitverkorene uit my volk verhef; Ek het Dawid my dienskneg gevind; met
my heilige olie het Ek hom gesalf
                                          3


Vers. Daarom het God, jou God, jou met die olie van blydskap gesalf bo jou
      metgeselle.

Diaken*      Laat ons bid tot die Heer.

Volk         Heer, ontferm U.

Priester     Want heilig is U ons God en U rus in die Heiligdom en tot U stuur ons
             die lof omhoog, tot die Vader en die Seun en die Heilige Gees, nou en
             altyd en tot in ewigheid.

Volk         Amen.
             Laat alles wat asem het die Here Loof. (3X)

Priester     En dat ons waardig geag mag word om te luister na die Heilige
             Evangelie, laat ons bid tot die Here God.

Volk         Here, ontferm U. (3x)

Priester     Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Priester     Die Lesing uit die heilige Evangelie volgens Johannes (10:9-16)

Volk         Eer aan U, o Heer, eer aan U.

Priester     Laat ons aandag gee.

En die Here het gesê: Ek is die deur; as iemand deur My ingaan, sal hy gered word,
en hy sal ingaan en uitgaan en weiding vind. Die dief kom net om te steel en te slag
en te verwoes. Ek het gekom, dat hulle lewe en oorvloed kan hê. Ek is die goeie
herder. Die goeie herder lê sy lewe af vir die skape. Maar die huurling en hy wat nie
'n herder is nie, van wie die skape nie die eiendom is nie, sien die wolf kom en laat
die skape staan en vlug, en die wolf vang hulle en jaag die skape uitmekaar. En die
huurling vlug, omdat hy 'n huurling is en niks vir die skape omgee nie. Ek is die goeie
herder, en Ek ken My eie en word deur My eie geken. Net soos die Vader My ken,
ken Ek ook die Vader; en Ek lê My lewe af vir die skape. Ek het nog ander skape wat
nie aan hierdie stal behoort nie. Ek moet hulle ook lei, en hulle sal na My stem
luister, en dit sal wees een kudde, een herder.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
                                         4


Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel. Wend
u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van u Godgekroonde Heiliges, o Barmhartige, wis my baie
oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 2 (soos tydens die Litie)

Vandag het die gedagtenis van die reggelowige Konstantyn
soos reukwater wat uitgegiet is, opgestyg.
Want daar hy Christus liefgehad het,
het hy op die afgode neergesien,
en het hy op aarde ‘n tempel opgerig
vir Hom wat vir ons gekruisig is,
en het hy in die hemele die kroon waarop hy gehoop het, ontvang.

Die Kanon van die Fees, en die Kanon van die Heiliges in Toon 8
                                            5



Eerste Ode
Irmos

O enige Hemelse Koning,
bevry my armsalige siel
van die sonde wat nou oor my heers
deur die gebede van u dienaars.

Troparia

Refrein: O Heiliges van God, bid vir ons.

‘n Liefhebber van die Hemelse Koninkryk
het jy geword, o salige Konstantyn;
met ‘n allereine gees in die Koning en Meester van almal
het jy geglo en Hom gedien.

Eer aan die Vader en aan die Seun en aan die Heilige Gees.

Verlig met Goddelike lig,
o Godgesinde Helena,
het jy die duisternis van onkunde versaak,
en die Koning van die ewigheid opreg gedien.

Nou en altyd en tot in ewigheid. Amen.

Theotokion

O poort van die Goddelike Daeraad,
open vir my die poorte van bekering, o Meesteres,
en uit die poorte van die dodelike sonde
red my deur u bemiddeling.

Derde Ode – Toon 8
Irmos

Jy het jou beywer
om die hemelse loon te verkry.
Daarom het jy, o Godgesinde,
Hom wat jou roep gevolg,
en die duisternis versaak,
die dwaling deur jou vaders oorgelewer,
en deur die Gees van God
‘n baken van lig geword.

Troparia

Refrein: O Heiliges van God, bid vir ons.
                                          6


Aan Christus het jy gekleef
en in Hom, o Aleerwaardige, al jou hoop gestel.
Na sy heilige plekke het jy gekom
waar Hy vlees geword
en die vlekkeklose Lyding ondergaan het,
Hy wat alle goedheid heeltemal te bowe gaan.

Eer aan die Vader en aan die Seun en aan die Heilige Gees.

Die heilbringende wapen
die onvernietigbare segeteken,
die hoop van die Christene,
die kosbare Kruis,
wat deur afguns verberg is,
het jy aan die lig gebring,
o Godsalige wat met Goddelike liefde brand.

Nou en altyd en tot in ewigheid. Amen.

Theotokion

Uit ‘n heilige lewenswandel,
o Onbevlekte, het ek weggeval.
Ek het soos die beeste geword
en is ten volle veroordeel.
U wat die Regter gebaar het,
red en verlos my van alle veroordeling.

DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
             heiliges gedenk, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester     Want U is ons God, en tot U stuur ons die lof omhoog, tot die Vader en
             die Seun en die Heilige Gees, nou en altyd en tot in ewigheid.

Volk         Amen.
                                            7



Kontakion van die Fees.

Kathisma – Toon 8

Jou sintuie het jy na die hemel gewend,
en die skoonheid van die sterre waargeneem,
en daardeur is jy ingewy om die Here van die heelal te ken.
Die wapen van die Kruis het daarin geskyn,
met die woorde: Oorwin en regeer hierdeur.
Jy het die oog van jou siel geopen,
die woorde gelees
en daaruit geleer hoe om op te tree,
aleerwaardige Konstantyn.
Bid tot Christus ons God om vergifnis van oortredinge te skenk
aan hulle wat jou heilige gedagtenis met liefde vier.

Eer aan die Vader en die Seun en die Heilige Gees, nou en altyd en tot in ewigheid.
Amen.

Van die Fees.



Vierde Ode – Toon 8
Irmos

Uit die hemel het Christus die Here
jou, soos eens vir Paulus, in sy net gevang,
en jou geleer, o Konstantyn,
om Hom alleen as Koning te eer.

Troparia

Refrein: O Heiliges van God, bid vir ons.

Deur sterre verlig Christus die Son jou
met ‘n buitengewoon helder teken
en toon Hy jou as ligbaken
vir dié wat in duisternis verkeer.

Refrein: O Heiliges van God, bid vir ons.

In jou optrede ‘n liefhebber van God
en bewonderenswaardig
deur jou heilige dade
het jy die naam van ‘n Salige vrou gekry.
Daarom verheerlik ons jou met geloof.

Eer aan die Vader en aan die Seun en aan die Heilige Gees.
                                            8


Nou bring jy die Goddelike segeteken van die Kruis aan die lig
wat vir baie jare verborge was,
en waardeur ons gered
en bevry is van die dwaling van die demone.

Nou en altyd en tot in ewigheid. Amen.

Theotokion

O Immermaagd, verlig my siel
wat verduister is deur oortredinge,
u wat die Son van geregtigheid gebaar het.


Vyfde Ode – Toon 8
Irmos

Deur vroeg te ontwaak
vir die Meester en Son wat nie ondergaan nie,
o Koning wat oor Goddelike wysheid beskik,
is jy geheel en al met lig vervul.

Refrein: O Heiliges van God, bid vir ons.

Deur liefde en vomaakte medelye
soos ‘n purperkleed te dra, Helena,
het jy nou gaan woon
in die hemelse koninkryk

Eer aan die Vader en aan die Seun en aan die Heilige Gees.

Jy is met die koor
van die liggaamlose magte verenig, o Helena,
nadat jy God met jou deugdelike dade gedien het.

Nou en altyd en tot in ewigheid. Amen.

Theotokion

Reinig my siel, o Maagd,
daar dit besoedel is
deur die begeertes van die liggaam,
deur die invloed van die slang.

Sesde Ode
Irmos

Jy het die salige koor van Goddraende Vaders
op ‘n sonderlike wyse byeengebring
en deur hulle, o Konstantyn,
                                            9


die onstuimige harte van almal versterk
om die Woord te verheerlik
as gelyk in eer en heerskappy
aan Hom wat Hom gebaar het.

Troparia

Refrein: O Heiliges van God, bid vir ons.

Helena, jy het in die lewende Here geglo,
wat bestaan aan almal skenk
en jy het die dodelike aanbidding
van die gruwelike, nuttelose afgode verwerp,
en met baie groot vreugde
die hemelse koninkryk ontvang.

Eer aan die Vader en aan die Seun en aan die Heilige Gees.

Deur u hand bestuur
het hulle wat deur U as konings heers
die diepste duisternis van onkunde
en die dwaasheid van die verskriklike goddeloosheid versaak
en is hulle met vreugde
na die kalm hawens van reggelowigheid gevoer.

Nou en altyd en tot in ewigheid. Amen.

Theotokion

Genees my hart, o Maagd,
wat ongeneeslik siek en swaar verwond is
deur die pik van die bose,
en ag my waardig vir die genesing wat daar deur u teweeggebring word,
en red my deur u gebede
waar ek my vertoue in u gestel het, o Onbevlekte.


             DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
                                         10


              heiliges gedenk, laat ons onsself en mekaar en ons hele lewe
              toevertrou aan Christus ons God.

Volk          Aan U, o Heer.

Priester      Want U is die Vredevors en die Redder van ons siele, en tot U stuur
              ons die lof omhoog, tot die Vader en die Seun en die Heilige Gees, nou
              en altyd en tot in ewigheid.

Volk          Amen.

Kontakion – Toon 3

Vandag vertoon Konstantyn en sy moeder Helena die Kruis,
die aleerwaardige hout,
wat die beskaming van al die Jode is,
maar die wapen van gelowige Heerers teen hul vyande.
Want dit is vir ons as ‘n groot en vreeswekkende teken in oorloë bewys.

Ikos

Laat ons, die gelowiges, Konstantyn en sy moeder eer,
want hulle het na die woorde van die Profeet geluister
en in die seder, den en sipres die drieledige Kruis herken,
waardeur die reddende lyding voltrek is,
en hulle het al die Jode daartoe gebring, om bereid te wees
om die groot regverdiging aan die volkere te toon
wat deur hul naywer en kwaadgesindheid verborge was,
en toe hulle dit vind, het hulle dit vertoon.
Daarom is hulle aan almal as oorwinnaars bewys
wat die onoorwinlike wapen dra,
die groot en vreeswekkende teken in oorloë.

Sinaksarion

Op die 21se van vandeesmaand die gedagtenis aan die Heilige, glorieryke,
Godgekroonde en Apostelgelyke groot heersers, Konstantyn en Helena.

Verse:        Soos die vorste die aardse kroon gemeenskaplik gedra het,
              dra hulle die hemelse kroon gemeenskaplik.

              Op die 21ste het Konstantantyn en sy moeder gesterf.

Die heilige nuwemartelaar Pachomius wat in Ousaki, Philadelphia, as maretelaar
getuienis afgelê het, word deur die swaard vervolmaak.

Deur hul heilige gebede, o God, ontferm U oor ons. Amen.

Sewende Ode – Toon 8
Irmos
                                            11



Konstantyn het u voorskrifte onderhou
en hom aan u wet onderwerp.
Daarom het hy die sameswerings van die wetteloses vernietig,
en U toegeroep, o Heer:
O God, lofwaardig is U.

Troparia

Refrein: O Heiliges van God, bid vir ons.

Die Hout wat almal verhef het
uit die kuil van verderf,
o Bewonderenswaardige,
openbaar jy opnuut vir ons.
Hoewel dit uit afguns verberg is,
begrawe dit die verderflike demone vir ewig.

Eer aan die Vader en aan die Seun en aan die Heilige Gees.

Deur heilige dade
het jy jou hart ‘n tempel van God gemaak, Helena,
en vir Hom het jy heilige tempels gebou,
waar Hy vir ons die onbevlekte Lyding in die vlees ondergaan het.

Nou en altyd en tot in ewigheid. Amen.

Theotokion.

Waar ek deur my eie wil sondig
en ‘n slaaf is van walglike gewoontes,
wend ek my nou tot u gebruiklike medelye.
Red my, die wanhopige, Alheilige Theotokos.



Agste Ode – Toon 8
Irmos

Soos met ‘n purperkleed is jy met welwillendheid beklee,
en soos met ‘n mantel met edele medelye, o Glorieryke,
en in jou volmaakte gees is jy met ‘n kroon van deugde getooi,
en vanaf die aarde weggevoer na die hemelse koninkryk,
roep jy uit:
“O priesters, loof, o volk, verhef Christus tot in ewigheid.”

Troparia

Refrein: O Heiliges van God, bid vir ons.
                                           12


Waar ons jou in die koninkryk van God
saam met jou Godgesinde seun gelukkig sien,.
glorieryke Helena,
verheerlik ons Christus
wat ons jul eerwaardige fees getoon het,
omdat dit ons meer as die strale van die son verlig,
ons wat getrou sing:
“O volk, verhef Christus tot in ewigheid.”

Eer aan die Vader en aan die Seun en aan die Heilige Gees.

Hoe wonderbaar is jou liefde!
En hoe Goddelik jou lewenswyse, glorieryke Helena,
roem van vroue.
Want ná jy by die plekke gekom het
wat die eerwaardige Lyding van die Meester van almal verduur het,
het jy dit met wonderskone tempels versier en uitgeroep:
“O volk, verhef Christus tot in ewigheid.”

Nou en altyd en tot in ewigheid. Amen.

Theotokion.

Verlig die oë van my siel
wat deur baie oortredinge verblind is, o Theotokos,
en ek bid u: gee vrede aan my gees,
en aan my hart wat deur allerlei begeertes erg ontstig is,
en red my wanneer ek uitroep:
“O Priesters, loof, o volk, verhef Chrisus tot in ewigheid.”

Negende Ode - Toon 8
Irmos

Die graf waar jou heilige en eerwaardige liggaam lê, Konstantyn,
wel altyd op met Goddelike flitse en ligtende strale van allerhande genesinge
vir dié wat dit nader.
Dit verdryf die duisternis
en met nimmertanende lig verlig dit hulle wat jou loof.

Troparia

Refrein: Heliges van God, bid vir ons.

Ná jy jou lewe op heilige wyse volbring het,
het jy nou by die Heiliges gaan woon,
daar jy met heiliging en verligting vervul is.
Daarom wel jy altyd strome van genesing op
en spoel jy die hartstogte weg, o salige Helena,
en bevogtig jy ons siele.
                                         13


Eer aan die Vader en aan die Seun en aan die Heilige Gees.

Ewig beginlose, onsterflike Koning,
U het die Heilige Helena en die grote Konstantyn
die hemelse koninkryk waardig geag
nadat U hulle voorheen geregverdig het
om reggelowig op aarde as konings te heers,
daar hulle U opreg liefgehad het.
Deur hul gebede betoon medelye aan almal.

Nou en altyd en tot in ewigheid. Amen.

Kyk, o reine Maagd,
wat die Koning en Skepper van die heelal ontvang en gebaar het,
u staan nou as Koningin aan sy regterhand.
Daarom smeek ek u,
verlos my van die deel aan die linkerkant,
en voeg my tydens die uur van oordeel
by die skape aan die regterkant.

             DIE KLEIN LITANIE

Diaken       Laat ons keer op keer in vrede bid tot die Heer.

Volk         Here, ontferm U.

Diaken       Help ons, red ons, ontferm U oor ons en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
             heiliges gedenk, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester     Want al die Kragte van die Hemele prys U en tot U stuur ons die lof
             omhoog, tot die Vader en die Seun en die Heilige Gees, nou en altyd
             en tot in ewigheid.

Volk         Amen.

Eksapostilarion – Toon 2

Konstantyn die Grote en sy moeder
het nie die koninklike mag van mense ontvang nie,
maar deur Goddelike genade uit die hemel,
en hy het die Goddelike segeteken van die Kruis sien straal.
                                         14


Daarom het hy die vyandiggesindes daarmee vernietig,
die dwaling van die afgode beeindig
en die Ortodokse geloof in die wêreld versterk.

En van die Fees

Troparia by die Lofpsalms
Toon 8

Verheug jou, alwyse Konstantyn,
fontein van die Ortodoksie,
wat altyd die hele ondermaanse in die soet waters dompel.
Verheug jou, wortel,
waaruit die vrug wat die Kerk van Christus voed, gespruit het.
Verheug jou, glorieryke roem van die eindes van die aarde,
die voorste onder die Christelike konings.
Verheug jou, vreugde van die gelowiges.

Hy wat oor die Skepping heers,
het die gereedheid van jou hart om gehoorsaam te wees
vooruit gesien, o alwyse,
en jou met die rede gejag
toe jy nog deur onredelikheid beheer is,
en ná Hy jou verstand met die kennis van die reggelowigheid bestraal het,
het Hy jou aan die wêreld as ‘n ligstralende son geopenbaar,
wat flitse van heilige dade uitstuur, o glorieryke.

Na jy soos keurgrond die leerstellinge van die Heer ontvang het,
o albesonge, alwyse Helena,
het jy ‘n goeie oes van deugdelike dade laat spruit,
en voed jy ons gees wanneer ons jou lewenswyse navolg.
Daarom vier ons vandag op vreugdevolle en feestelike wyse jou gedagtenis.

Met die olie van blydskap het U, o Christus,
u deelgenote, Konstantyn en Helena,
op sonderlinge wyse gesalf,
daar hulle bedrog gehaat en na u skoonheod verlang het,
en U het hulle u hemelse koninkryk waardig geag, o Woord,
nadat hulle met u toestemming
eers op aarde geheers het.

Eer aan die Vader en aan die Seun en aan die Heilige Gees.

Toon 8

Die Heerser oor heersers en God
wat die waardiges met ryke gawes tooi,
het jou self vanuit die hemel
soos die beroemde Paulus,
lewend gevang deur die teken van die Kruis.
                                         15


“Oorwin jou vyande hierdeur,” het Hy gesê.
Ná jy dit saam met jou moeder gesoek en gevind het
soos jy verlang het,
het jy hulle kragtig verslaan.
Bid daarom saam met haar
tot die enig Mensliewende
vir Ortodokse heersers en Christusliewende soldate
en almal wat jou gedagtenis getrou vier,
om van alle toorn verlos te word.

Nou en altyd en tot in ewigheid. Amen.

Van die Fees

Die Groot Doksologie en die res van die Mettediens.
