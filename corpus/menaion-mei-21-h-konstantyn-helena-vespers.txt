Menaion Mei 21

Die Vesperdiens

Ná die Openingspsalm en vredeslitanie, sing ons “Geseënd is die man…”.
Ons sing ses verse, met drie stigiere van die Fees (uit die Pentekostarion) en die
volgende drie stigiere vir die Heiliges.

Toon 4

U het u kosbare Kruis as ‘n almagtige wapen aan ons Keiser
gegee,
waardeur hy regverdig op aarde geheers het
en deur u goedhartigheid die koninkryk van die hemele waardig geag is.
Saam met hom verheerlik ons u mensliewende heilsbestel,
Almagtige Jesus, die Verlosser van ons siele.

O Mensliewende,
U het u reggelowige dienaar die wysheid van Salomo gegee,
die sagmoedigheid van Dawid
en die Ortodoksie van die Apostels,
daar U die Koning van konings is,
en die Heer van almal wat heers.
Daarom verheerlik ons u mensliewende heilsbestel,
Almagtige Jesus, die Verlosser van ons siele.

O immergedenkwaardige Keiser,
jy was die eerste om die purperkleed
uit vrye wil aan Christus te onderwerp,
daar jy Hom as God en Koning oor almal leer ken het,
die Weldoener van almal,
Hy wat die oorwinning gee,
wat bo alle heerskappy en gesag is.
Daarom, o Christusliewende,
het Hy die koninkryk vir jou gerig,
Almagtige Jesus, die Verlosser van ons siele.

Eer aan die Vader en aan die Seun en aan die Heilige Gees.

Toon 2

Na jy van die beste van sy ryke gawes ontvang het,
o allervoortreflike Konstantyn,
het jy jou daardeur goed onderskei,
want glansend met strale van die Alheilige Gees
is jy as gevolg van jou doop deur die priester Silvester,
as onoorwinlik onder konings geopenbaar,
en het jy die wêreld en die reggelowige keiserlike stad
as bruidskat aan jou Skepper geskenk.
Daar jy vrymoedigheid het,
hou nie op om tot Christus God te bid nie
dat Hy vergifnis van sondes en sy groot barmhartig skenk
aan almal wat jou gedagtenis vier.

Nou en altyd en tot in ewigheid. Amen.

Van die Fees.

Dan die Intog, O Blye Lig, die Prokimenon van die dag, en die volgende Skriflesings.

Die Lesing uit die Eerste (Derde) Boek Konings (8:22-23, 27-30)

Salomo het voor die altaar van die Here gaan staan, ten aanskoue van die hele
vergadering van Israel, en sy hande uitgebrei na die hemel en gesê: Here, God van
Israel, daar is bo in die hemel of onder op die aarde geen God soos U nie. As die
hoogste hemel nie voldoende sal wees nie, hoe sal hierdie huis wat ek vir u Naam
gebou het dit wees? Tog sal U my smeking aansien, Here, God van Israel, deur te
luister na die smeking en gebed wat u kneg vandag voor u aangesig bid, sodat u oë
oop mag wees nag en dag oor hierdie huis, oor die plek waarvan U gesê het: My
Naam sal daar wees! Sodat U mag luister na die gebed wat u kneg na hierdie plek
toe sal bid. En U sal luister na die smeking van u kneg en van u volk Israel wat hulle
na hierdie plek toe sal bid, en U sal hoor in u woonplek in die hemel, en U sal dit
doen, en U sal genadig wees.

Die Lesing uit die Profesie van Jesaja (61:10-62:5)


Laat my siel jubel in die Here, want Hy het my met die mantel van heil beklee, en my
met die kleed van vreugde omhul. Soos 'n bruidegom het Hy vir my ‘n hooftooisel
opgesit, en soos 'n bruid het Hy my met skoonhedi versier.
Want soos die aarde sy blomme laat groei en soos 'n tuin sy sade laat uitspruit, so
sal die Here geregtigheid en jubeling laat uitspruit voor die oog van al die nasies. Ter
wille van Sion sal Ek nie swyg nie en ter wille van Jerusalem nie ontspan nie, totdat
my geregtigheid uitgaan soos lig en my heil soos 'n fakkel brand. En die nasies sal
jou geregtigheid sien en al die konings jou heerlikheid; en hulle sal jou 'n nuwe naam
noem wat die Here jou sal noem. En jy sal 'n sierlike kroon wees in die hand van die
Here en 'n koninklike tulband in die hand van jou God. Jy sal nie meer genoem word
Verlatene nie, en jou land sal nie meer genoem word Wildernis nie. Maar jy sal
genoem word My Behae, en jou land Die Bewoonde, want die Here sal 'n behae in
jou hê, en jou land sal bewoon wees. Want soos 'n jonkman met 'n jongedogter in
die huwelik saamwoon, so sal jou kinders jou bewoon; en dit sal wees dat soos die
bruidegom bly is oor die bruid, die Here oor jou bly sal wees.

Die Lesing uit die Profesie van Jesaja (60:1-16)

Word verlig, word verlig, o Jerusalem; want jou lig het gekom, en die heerlikheid van
die Here het oor jou opgegaan. Kyk, duisternis sal die aarde oordek en donkerheid
die volke; maar oor jóu sal die Here verskyn, en sy heerlikheid sal oor jou gesien
word. En konings sal in jou lig wandel, en nasies in jou glans.
Slaan jou oë rondom op en aanskou jou vergaderde kinders; jou seuns het van ver
gekom, en jou dogters sal op die skouers gedra word. Dan sal jy dit sien en jou
verheug, en jy sal vrees en verbaas wees in jou hart, want die rykdom van die see
en van die nasies en volke sal na jou toe oorgaan. En troppe kamele sal na jou kom,
en die kamele van Mídian en Gefar sal jou oordek; almal uit Saba sal kom; hulle
bring goud en hulle sal wierook en kosbare stene bring en hulle sal die blye
boodskap van die heil van die Here verkondig. Al die skape van Kedar sal versamel
word, die ramme van Nebájot sal vir jou kom; en daar sal welgevallige dinge op my
altaar geoffer word, en my huis van gebed sal verheerlik word. Wie is dit wat vlieg
soos wolke en soos duiwe met hulle kleintjies? Die eilande het op My gewag, en die
skepe van Tarsis onder die voorstes, om jou seuns van ver te bring, en hul silwer en
hul goud saam met hulle, ter wille van die heilige Naam van die Here en omdat die
Heilige van Israel glorieryk is. En uitlanders sal jou mure bou, en hulle konings sal
jou dien; want vanweë my toorn het Ek jou geslaan, maar vanweë my
barmhartigheid het ek jou liefgehad. En jou poorte sal altyddeur oopstaan; hulle sal
bedags of snags nie gesluit word nie, om die mag van die nasies na jou aan te bring
en hulle konings wat weggevoer word. Want die nasies en die konings wat jou nie
sal dien nie, sal ondergaan, en dié nasies sal heeltemal verwoes word. Die
heerlikheid van die Líbanon sal na jou toe kom, met die sipres, die denneboom en
die seder tesame, om my heiligdom te verheerlik; en Ek sal die plek van my voete
verheerlik. En die seuns van hulle wat jou verneder en verbitter het, sal in vrees na
jou toe kom; en almal wat jou verbitter het, sal hulle neerbuig by jou voetspore; en jy
sal genoem word: Stad van die Here, Sion van die Heilige van Israel, omdat jy
verlate en gehaat geword het, en daar was niemand wat jou help nie. En Ek sal jou
maak tot 'n ewige jubeling, 'n vreugde van geslag tot geslag. En jy sal die melk van
nasies suig en die rykdom van konings eet en jy sal weet dat Ek die Here is wat jou
red en jou verlos, die God van Israel.


Litie

Toon 1

Soos wat ons verskuldig is,
vier ons jou gedagtenis, Appostelgelyke Konstantyn,
grondvesting en roem van alle heersers,
want verlig deur die strale van die Gees,
het jy die Kerk van Christus getooi,
deur die vergaderinge van gelowiges van oraloor
in die deurlugtige stad Nicea byeen te bring,
waar die oormoed van die goddeloses gedoof is,
en die tonge van ketters swak en kragteloos geword het,
maar die kolonne van die Ortodokses verhef is,
toe die geloof geopenbaar is.
Daarom is jy deur hulle as die mees reggelowige vereer
en is jy as vader van alle konings verkondig,
daar jy eerste van God die purper ontvang het.
Ons wat jou gedagtenis getrou vier, smeek jou daarom
om te bid om versoening van sondes vir ons siele.

Toon 1
Nie van mense het jy die roeping ontvang nie,
maar soos die heerlike Paulus het jy dit eerder vanuit die hoogte,
vanaf Christus God, gekry,
o glorieryke Apostelgelyke Konstantyn.
Want toe jy die teken van die Kruis in die hemel aanskou
en daardeur gevang is soos ‘n allervoortreflike prooi,
is jy as ‘n onoorwinlike oorwinnaar
oor sigbare en onsigbare vyande geopenbaar.
Ons die aardgeborenes wat jou gedagtenis op waardige wyse eer,
smeek jou daarom as ‘n baie vurige voorbidder
om met vrymoedigheid vir ons om verligting, versoening en groot barmhartigheid te
vra.

Toon 2


Vandag het die gedagtenis van die reggelowige Konstantyn
soos reukwater wat uitgegiet is, opgestyg.
Want daar hy Christus liefgehad het,
het hy op die afgode neergesien,
en het hy op aarde ‘n tempel opgerig
vir Hom wat vir ons gekruisig is,
en het hy in die hemele die kroon waarop hy gehoop het, ontvang.

Toon 3

Op jeugdige ouderdom het jy soos die heerlike Paulus
die Goddelike genadegawe uit die hoogste hemele ontvang,
en met die volle wapenrusting van die Kruis
die vermetelheid van die aaklige teenstander neergewerp.
O roem van heersers, Apostelgelyke Konstantyn,
bid vir ons by die Heer dat ons siele gered mag word.
Toon 4

Deur stoflike lippe word God lof toegesing
tydens jou heilige gedagtenis,
o albesonge Konstantyn.
Want jy is geopenbaar as onkreukbare soldaat van die woord van geloof,
toe jy tydens die stryd die beelde van die afgode gesmaal het.
En nou is jy gevestig in die lig van die Drie-eenheid,
en verlig jy ons gees deur jou gebede.


Eer aan die Vader en aan die Seun en aan die Heilige Gees.

Toon 5

Deur jou bewind getooi, o Heerser,
verheug die Kerk haar vandag op mistieke wyse,
en met lof vier sy soos gepas jou aleerwaardige gedagtenis
en roep sy uit:
Verheug jou, jy wat Paulus ywerig nagevolg
die Kruis van Christus opgeneem,
en die strikke van die teenstander verbrysel het.
Verheug jou, allervoorteflike onder heersers,
gelyk in eer aan die Apostels.
Verheug jou, salige Konstantyn,
versterking van gelowiges en vesting van konings.
Hou nie op om vir ons by die Here te bid nie,
aangesien jy vrymoedigheid het, o sieraad van konings.

Nou en altyd en tot in ewigheid. Amen.

Van die Fees.

Apostiga

Toon 2

Jy was die eerste Christelike Koning
om van Christus die septer te ontvang, o Konstantyn.
Want aan jou is die verlossende teken geopenbaar
waar dit in die aarde verborge was,
waardeur jy alle nasies aan die voete van die Romeine onderwerp het,
daar jy die lewendmakende Kruis, o salige,
as onoorwinlike wapen had,
waardeur jy God ook tot ons gebring is.

Vers. Ek het 'n uitverkorene uit my volk verhef; Ek het Dawid my dienskneg gevind;
      met my heilige olie het Ek hom gesalf

Waarlik salig is die skoot en geheilig die binneste
wat jou gedra het, Heerser deur die wêreld bemin,
vreugde van Christene, Godgekroonde Konstantyn,
die roem van meesters,
die rykdom en beskermer van wese en weduwees,
die beskutting van dié wat in ellende en verleentheid verkeer,
die ware wederoprigting uit benoudhede,
en die verlossing van gevangenes.

Vers. Daarom het God, jou God, jou met die olie van blydskap gesalf bo jou
      metgeselle.

Deur verlange na en liefde vir Christus voortgedryf
het die moeder van die allerdierbare spruit
haar gehaas en by heilige Sion aangekom,
by die heilige plek waar ons Heiland uit vrye wil gekruisig is
om ons te verlos,
waar sy die Kruis verhef
en met vreugde uitgeroep het:
“Eer aan Hom wat my geskenk waarop ek gehoop het.”

Eer aan die Vader en aan die Seun en aan die Heilige Gees

Toon 8

‘n Glansende ligstraal, ‘n komeet uit die verre Weste,
is jy van ongeloof na geloof in die Godheid weggekeer,
en is jy gelei om die volk en stad te heilig.
En toe jy die teken van die Kruis in die hemel aanskou,
het jy vandaar gehoor:
“Oorwin jou vyande hierdeur.”
Daarom, toe jy die kennis van die Gees ontvang
en met olie gesalf word as priester en koning,
het jy die Kerk van God versterk,
o vader van Ortodokse konings,
uit wie se kis genesinge opwel.
O Apostelgelyke Konstantyn,
bid vir ons siele.


Apolitikion – Toon 8

Hy het die teken van die Kruis in die hemel aanskou
en soos Paulus nie sy roeping van mense ontvang nie.
Toe het hy, u Apostel onder konings, Here,
die koninklike stad aan u hand toevertrou.
Bewaar dit altyd in vrede deur die gebede
van die Theotokos, o enig Mensliewende.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees.
