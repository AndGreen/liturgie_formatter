                                          1


Menaion Oktober 7 Die H. Martelare Sergius en Bacchus
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Stigiere van die Heilige Martelare - Toon 1     (Πανεύφηµοι Μάρτυρες)
O Bacchus en Sergius,
die Here van die heerlikheid het julle met die gawes van genesing getooi
en julle met roem as wonderbaar in die wêreld bewys,
deur altyd deur julle die siekes te genees.
Bid daarom dat ons siele vrede en groot barmhartigheid geskenk mag word.

O Bacchus en Sergius,
ná julle op aarde aan die stryd deelgeneem het,
dans julle in die hemele ‘n koordans saam met die Liggaamloses,
want julle staan altyd by die Drie-eenheid, o Heiliges,
en met behae in heerlikheid jubel julle.
Bid daarom dat ons siele vrede en groot barmhartigheid geskenk mag word.

O Bacchus en Sergius,
julle het albei die vyand se plan dapper ongedaan gemaak.
En julle het die vernietigende dwaling van die afgode verdryf,
deur Christus as Koning te verkondig.
Smeek Hom dat ons siele vrede en groot barmhartigheid geskenk mag word.

Eer aan die Vader en aan die Seun en aan die Heilige Gees.

Doksastikon – Toon 4

Sergius en Bacchus,
die vreugde en behaaglike luister van Martelare,
het die oormoed van die tiranne neergewerp,
en die dwaling van die afgode vernietig.
En met ‘n helder stem en in verhewe taal
het hulle die volmaakte geheimenis van Godskennis verkondig.
Deur hul gebede, o Christus,
wat reëls vir hulle neergelê, hul stryd beoordeel en hulle gekroon het,
maak ook ons waardig om krag teen onsigbare en sigbare magte te verwerf.

Nou en altyd en tot in ewigheid. Amen.

Theotokion – Toon 4        (Ἔδωκας σηµείωσιν)

U wat die Son van geregtigheid gebaar het,
hef die duisternis van die hartstogte wat my verdruk, op,
verdryf ver van my armsalige hart die slang wat my siel verlei
en my nou met die liefde vir plesier en ydelhede betower,
en bewaar u dienskneg in die vrede van hartsogteloosheid.
                                        2



Of die Kruistheotokion (op Dinsdag- Donderdagaande)

Toon 4       (Ἔδωκας σηµείωσιν)

Toe die Alreine Christus die mensliewende gekruisig
en deur ‘n spies in die sy deurboor sien,
het sy geweekla en uitgeroep:
“Wat is dit, my Kind?
Wat het ‘n ondankbare volk U vergeld
vir die goeie wat U aan hulle gedoen het
en waarom haas U daarna om my kinderloos te laat, o Allerdierbare?
Ek is verbyster deur u vrywillige kruisiging, o Goedhartige.”

Apostiga

Doksastikon – Toon 8

Die skare van Christus se Martelare is teen die vyande versterk.
Onder hulle skyn soos ligte vir die wêreld Sergius en Bacchus,
die sterk en flinke Oorwinnaars.
Die bose slagorde van demone het van hulle weggevlug.
Tiranne was oor hulle verbaas en Engele het hulle verwonder,
toe hulle sien dat die liggaamlose deur vlees vertrap word,
en die Kerk van die gelowiges vier ‘n hoë fees met wêreldwye vreugde
en sy roep uit:
U wat deur die swakheid van die vlees die sterke vertrap het,
red ons siele deur die gebede van u Heiliges.

Nou en altyd en tot in ewigheid. Amen

Theotokion - Toon 8       (Ὢ τοῦ παραδόξου)

Hoe sou ek u genade besing,
asook u groot voorsorg teenoor my, u onwaardige dienaar,
wat u daagliks so duidelik bewys?
Hoe sal ek u goedheid
en, waarlik, u bestiering op allerhande maniere verhaal?
Sorg dan ook nou en altyd vir my,
verlos my van alle kwaad,
in lewe en in sterwe, o Eerwaardige.

Of die Kruistheotokion (op Dinsdag- en Donderdagaande)

Toon 8       (Ὢ τοῦ παραδόξου)

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
                                         3


toe sy U aan die Kruis tussen twee rowers sien hang.
Sy het geween en uitgeroep: “Wee my, allergeliefde Kind!
Hoe het ‘n aaklige, ondankbare volk U aan ‘n Kruis vasgeslaan?”

Apolitikion – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.
Die Veranderlike vir die Mettediens

Kathisma van die Heilige Martelare ná die Derde Ode van die Kanon (wat nog
vertaal moet word)

Toon 8       (Τὴν σοφίαν καὶ λόγον)

Laat ons die Martelare Sergius en Bacchus eer,
die blomme van die geloof, die geestelike pêrels en stryders,
omdat hulle deur God geïnspireer die dwaling van die vyand vertrap
en al die mag van die afgode ten grond gebring het.
Daarom vorm hulle ‘n koordans saam met die Engele,
ná hulle tereg uit die hemel hul segekrans ontvang het.
Laat ons daarom met geloof uitroep:
Bid tot Christus ons God
dat Hy vergewing van oortredinge mag skenk
aan hulle wat jul heilige gedagtenis met liefde vier.

Eer aan die Vader en aan die Seun en aan die Heilige Gees, nou en atyd en tot in
ewigheid. Amen.

Theotokion – Toon 8        (Τὴν σοφίαν καὶ λόγον)

Ek dink aan die oordeel en ek vrees,
omdat ek, die ellendige, dade gedoen het wat skande waardig is,
en ek smeek u, o albesonge Theotokos:
Rig my weer op die weg van bekering,
voor ek die poorte van die dood bereik,
en lei my, sodat ek, Alheilige Bruid van God.
u onmeetlike mag en Goddelike hulp dankbaar kan eer en besing,
wanneer u tot Christus ons God bid vir wat ek u vra,
dat versoening van sondes
en groot barmhartigheid aan my gegee mag word.

Of die Kruistheotokion – Toon 8         (Τὴν σοφίαν καὶ λόγον)

Toe u Moeder by die Kruis gestaan en geweet het
dat U God is wat U aan ‘n vrywillige dood in die vlees onderwerp,
                                           4


is sy as moeder met ‘n swaard in die hart gewond
en eweseer aan haar droefheid en smarte genael.
Maar daar sy die verlossing van sterwelinge
en die verlossing van die wêreld begeer,
het sy U biddend besing en met trane gesê:
“Staan op, o Seun, wat u heilige bloed vir almal uitstort
en red hulle wat u lyding met geloof verheerlik.”

Kontakion van die Heilige Martelare - Toon 2     (Τὰ ἄνω ζητῶν)

Ná julle jul denke dapper teen die vyande opgestel het,
het julle al hul dwaling vernietig,
en ná julle die oorwinning van Bo behaal het, al-loflike Martelare,
het julle eendragtig uitgeroep:
“Dit is goed en lieflik om by Christus te wees.”

Ikos

Waar Sergius en Bacchus in die hemele woon, o Christus,
en vervul is met die Goddelike lig wat van U af kom,
mag hulle gou na my wat in die duisternis van onkunde wandel, kom
my aan die hartstogte ontruk, o enig Onsterflike,
en my die kleed van onverganklikheid na benede stuur,
sodat ek in wit geklee hul ligbrengende fees mag besing
en tot U mag roep, o Heer:
“Dit is goed en lieflik om by Christus te wees.”

Sinaksarion

Op die 7de van vandesmaand die gedagtenis aan die Heilige Grootmartelare
Sergius en Bacchus.

Verse.        Brons is jou spiere, Bacchus, teen die geweld van swepe,
              en vuur is jou hart, Sergius, teen die swaard.

              Op die 7de het ‘n swaard Sergius gedood en swepe Bacchus.

Op dieselfde dag die gedgatenis aan die Heilige martelare, Julianus die Presbiter en
Caesarius die Diaken.

Op dieselfde dag die Gedagtenis aan die Heilige Hiëromartelaar Polychronius.

Die Heilige Leontius die Konsul wat in Christus geglo, tot Hom gebid het en in vrede
vervolmaak is

Die Heilige Martelare Eusebius die Presbiter en Felix wat deur die swaard
vervolmaak is.

Die Heilige 99 Vaders wat op die eiland Kreta askese beoefen het en in vrede
vervolmaak is.
                                           5



Deur die gebede van u Heiliges, o God, ontferm U oor ons. Amen.

Eksapostilarion van die Heilige Martelare - Toon 2     (Τοῖς Μαθηταῖς)

Deur broederliefde en geloof verbind,
smeek die oorwinnende Martelare,
Sergius die Godgesinde en die Bacchus die beroemde, U, o Christus,
om die wêreld en hulle wat in die wêreld is u vrede te skenk,
vir ons leiers segetekens teen barbaarse vyande,
en vir ons, vergewing van oortredinge en sieleheil.

Eer aan die Vader en aan die Seun en aan die Heilige Gees, nou en atyd en tot in
ewigheid. Amen.

Theotokion – Toon 2        (Τοῖς Μαθηταῖς)

O Onbevlekte Maagd en Moeder,
hou nie op nie om die Heer ten behoewe van u nuttelose dienaars te smeek,
dat ons genade en tydige hulp mag ontvang
op die dag wanneer God die mensegeslag oordeel
en aan elkeen gee wat hy verdien,
want ons almal het u beskermer in ons nood.

By die Lofpsalms maak ons voorsiening vir 4 verse en sing die volgende 3 stigiere,
met herhaling van die eerste.

Van die Heilige Martelare – Toon 1 deur Germanus

Soos Dawid het die Martelare Sergius en Bacchus uitgeroep:
“Kyk, wat is so goed en wat is so lieflik soos broers wat eengesind saamwoon,
nie deur ‘n band van die natuur verbind nie,
maar deur die wyse van geloof.”
Daarom het die heiliges die vyand vertrap,
die kruis opgeneem en Christus gevolg
en bid hulle tot ons Koning en God
dat ons siele sy groot barmhartigheid geskenk mag word.

Herhaal:     Soos Dawid het die Martelare Sergius en Bacchus uitgeroep…

Wat is so goed, wat is so lieflik soos die broederlike gesindheid van u Martelare, o
Heer?
Want hulle wat die natuur nie as broers na die vlees herken het nie,
hulle is deur die geloof genoop om ten bloede toe broederlike dinge te dink.
O God, ontferm U deur hul gebede oor ons.

Toon 4       deur Anatolius

Laat ons met die Heiliges byeenkom
en met die woorde van die Profeet die gesang aanhef:
                                         6


Kyk, wat is so goed en wat is so lieflik
soos broers wat eensgesind saamwoon
in die eenheid van die Heilige Gees,
nie as gevolg van die natuur nie, maar as gevolg van geloof.
Want daar die edele Martelare, Sergius en Bacchus,
alle verganklike dinge verag het,
het hulle die kruis op hul skouers geneem en Christus gevolg,
en aangesien hulle vrymoedigheid in die hemele bekom het,
bid hulle vir ons tot Hom
dat sy groot barmhartigheid op ons mag neerdaal.

Eer aan die Vader en aan die Seun en aan die Heilige Gees.

Doksastikon – Toon 4

In sy gereedheid vir die Evangelie van vrede,
is Sergius met sandale van spykers geskoei,
en deur die bloed wat uit sy voete vloei,
het hy die slang verblind wat lê en wag om ons aan die hakskeen te pik
en die kroon van martelaarskap verwerf.
Spyker daarom ons vlees deur sy gebede aan die vrees vir U vas,
en ontferm U oor ons, o Christus ons God.

Nou en altyd en tot in ewigheid. Amen.

Theotokion – Toon 4       (Ὡς γενναῖον ἐν Μάρτυσι)

Toe die Ooilam wat U, die Lam en Herder, gebaar het,
U aan die Kruis sien,
het sy gejammer en moederlik tot U uitgeroep:
“My allergeliefde Seun, hoe is U aan die kruishout opgehang?
Hoe is U, o mensliewende Woord,
in u hande en voete deur wetteloses vasgeslaan,
en hoe het U u bloed uitgestort, o Meester?”

Die res van die Mettediens en die Wegsending.
