                                        1


                    Die Ootmoedige Vesperdiens
                 van Sondagaande in die Lydenstyd

Na die Wegsending van die Neënde Uur gaan die priester in by die sydeure
van die Heiligdom, nadat hy gebuig het in die rigting van die Biskop se troon,
die ikone vereer het en in die rigting van die koor/kore gebuig het. Hy maak
drie buiginge voor die Heilige Tafel en kus die Heilige Tafel en die
Evangelieboek.

Dan, geklee in die Epitragelion, maak hy die gordyn van die Heilige Deure
oop, staan hy met onbedekte hoof voor die Heilige Tafel, en spreek die seën
uit, soos volg:

Priester      Geseënd is ons God, immer, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons
              Koning!
              Kom, laat ons aanbid en neerval voor Christus self, ons
              Koning en God!

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa maak,
wat wandel op die vleuels van die winde. Wat sy engele geeste maak, en sy
dienaars 'n vuurvlam. Wat die aarde op sy fondament vestig: dit sal vir ewig
nie wankel nie. Die diepte, soos 'n kleed, is sy bedekking, die waters sal staan
op die berge. Van u dreiging sal dit vlug; vir die stem van u donder sal dit skrik.
Dit styg op na die berge, en daal neer na die laagtes, na die plek wat U
daarvoor vasgestel het. 'n Grens het U gestel waaroor dit nie mag gaan nie,
en dit sal nie teruggaan om die aarde te oordek nie. Dit is U wat fonteine
uitstuur in die bergklowe, die waters sal tussen die berge deur loop. Hulle sal
al die diere van die veld laat drink, die wilde esels sal hulle dors daarmee les.
By hulle sal die voëls van die hemel nes maak; tussen die rotse uit sal hulle
die stem laat hoor. Hy laat die berge drink uit sy solders, die aarde sal
versadig word met die vrug van u werke. Hy laat gras uitspruit vir die beeste,
en groenigheid tot diens van die mens, om brood uit die aarde voort te bring;
en wyn maak die hart van die mens bly, om sy gesig vrolik te maak met olie;
en brood versterk die hart van die mens. Die bome van die vlakte sal versadig
wees, die seders van Libanon wat U geplant het. Daar sal die mossies nes
maak; die huis van die reier troon oor hulle uit. Die hoë berge is 'n toevlug vir
die herte en die rots vir die dassies. Hy het die maan gemaak vir vaste tye;
die son ken sy tyd om onder te gaan. U het die duisternis daargestel en dit
was nag, waartydens al die wilde diere van die bos sal rondloop; jong leeus
wat brul om prooi, en om hul voedsel by God te soek. Die son kom op, en
hulle kom bymekaar en sal in hulle lêplekke gaan slaap. Die mens sal uitgaan
                                        2


na sy werk, en na sy arbeid tot die aand toe. Hoe groot is u werke, Here. U
het hulle almal met wysheid gemaak; die aarde is vol van u skeppinge. So
ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het
om daarin te speel. Hulle almal wag op U, om hulle voedsel te gee op die
regte tyd. Wanneer U dit vir hulle gee, sal hulle dit bymekaarmaak. Wanneer
U u hand oopmaak, sal hulle almal met die goeie gevul word. Wanneer U u
aangesig afkeer, sal hulle verskrik raak. U sal hulle asem wegneem, en hulle
sal beswyk, en terugkeer tot hul stof. U sal u Gees uitstuur en hulle sal
geskape word, en U sal die aangesig van die aarde nuut maak. Laat die
heerlikheid van die Here vir ewig wees; die Here sal Hom in sy werke verheug;
Hy wat die aarde aankyk en dit laat bewe, Hy wat die berge aanraak en hulle
rook. Ek sal sing tot die Here solank ek lewe, ek sal psalmsing tot my God
solank ek daar is. Mag my oordenking Hom welgevallig wees, en ek sal my in
die Here verbly. Mag die sondaars, en die wettelose van die aarde verdwyn,
sodat hulle nie meer sal bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit
was nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

Terwyl die Openingspsalm gelees word, staan die priester met onbedekte
hoof voor die Heilige Tafel en bid hy saggies die Gebede by die Aansteek van
die Lampe – die gebede is te vinde aan die einde van hierdie teks.

Wanneer die Openingspsalm voltooi is, doen die priester, voor die Heilige
Tafel:

              DΙΕ VREDESLΙΤΑΝΙΕ

Priester      Laat ons in vrede bid tot die Heer.

Volk          Here, ontferm U. En so na elke bede.

Priester      Om die vrede van bo en die redding van ons siele, laat ons bid
              tot die Heer.

              Om vrede vir die hele wêreld, die welsyn van die heilige Kerke
              van God, en die eenheid van almal, laat ons bid tot die Heer.
                                       3


             Vir hierdie heilige Huis, en vir hulle wat dit met geloof, eerbied
             en die vrees van God betree, laat ons bid tot die Heer.

             Vir die toegewyde, Ortodokse Christene, laat ons bid tot die
             Heer.

             Vir ons vader, pous en patriarg N., vir ons aartsbiskop en herder
             N., vir die eerbiedwaardige priesterskap, die diakonaat in
             Christus, vir alle geestelikes en die hele volk, laat ons bid tot die
             Heer.

             Vir die mense van ons land, en vir alle owerhede en magte wat
             oor ons gestel is, laat ons bid tot die Heer.

             Vir hierdie patriargaat en hierdie heilige bisdom, vir alle stede en
             dorpe, en vir die gelowiges wat daar woon, laat ons bid tot die
             Heer.

             Vir gunstige weer, ‘n oorvloedige opbrengs van die aarde, en tye
             van vrede, laat ons bid tot die Heer.

             Vir reisigers op land, see en in die lug, vir hulle wat siek is en
             hulle wat ly, vir gevangenes en hul verlossing, laat ons bid tot
             die Heer.

             Om ons bevryding van alle verdrukking, toorn, gevaar en nood,
             laat ons bid tot die Heer.

             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid.

Volk         Amen.

Daarna begin ons die “Heer, ek het U aangeroep” in die gepaste Toon, terwyl
die priester die Heiligdom en die hele Kerk bewierook, geklee in ‘n donker
felonion en epitragelion. Hy seën die wierook met die woorde,

             Geseënd is ons God, immer, nou en altyd, en tot in ewigheid.
                                       4


Hy bewierook die Heilige Tafel aan al vier kante en die hele Heiligdom.
Daarna gaan hy uit deur die noordelike deur en bewierook hy die heilige ikone
(3x), die volk en die hele kerk op die gebruiklike manier, en keer hy terug tot
die Heiligdom deur die suidelike deur.

Psalm 140

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.

[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my
sondes.

[A] Saam met mense wat wetteloosheid bedryf, en laat my nie met hulle
uitgesoektes een word nie.

[B] Die regverdige sal my met barmhartigheid tugtig en my betig; maar laat die
olie van die sondaar nie my hoof salf nie.

[A] Want my gebed sal steeds teen hulle begeertes wees; hulle regters is
naby die rots ingesluk.

[B] Hulle sal my woorde hoor, want hulle is soet. Soos 'n kluit grond op die
aarde gebreek word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem
niemy siel weg nie.

[B] Bewaar my van die strik wat hulle vir my gestel het, en die struikelblokke
van hulle wat wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141 (142)

[B] Met my stem het ek die Here aangeroep, met my stem het ek die Here
gesmeek.
                                          5


[A] Ek sal my smeking voor Hom uitstort, ek sal my nood voor Hom
bekendmaak.

[B] Toe my gees my begewe het, het U my weë geken.

[A] Juis op die pad waarop gegaan het, het hulle heimlik 'n strik vir my gestel.

[B] Ek het na regs gekyk en gesien, maar daar was niemand wat my geken
het nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land
van die lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.

Vier Boetestigiere in die Toon van die Week word gesing:

   1. Lei my siel uit die gevangenis om u Naam in erkentenis te bely.
   2. Die regverdiges sal op my wag totdat U my beloon.

Psalm 129

   3. Uit die dieptes het ek U aangeroep, Here. Here, hoor my stem.
   4. Laat u ore let op die stem van my smeking.

Dan volg drie stigiere uit die Triodion

   5. As U, Here, ongeregtighede in gedagte hou, Here, wie sal bestaan?
      Want by U is daar versoening.

Toon 2

Laat ons almal met ywer ons liggaam deur onthouding verneder
en die heilige baan van die volmaakte vas betree.
Laat ons die Heer wat ons red, soek met gebede en trane.
Laat ons aan die kwaad glad nie meer dink nie;
maar laat ons roep:
“Teen U het ons gesondig, o Christus ons Koning.
Verlos ons soos eens die Niniviete
en laat ons deelhê aan u hemelse Koninkryk,
o Barmhartige.”

   6. Om u Naams ontwil het ek op U gewag, Here; my siel het gewag op u
      woord, my siel het gehoop op die Here.

Toon 2
                                       6


Wanneer ek nadink oor my dade, wat alle straf verdien, o Heer,
word ek wanhopig,
want kyk, deur u heilige Gebooie te veronagsaam, o Verlosser,
het ek my lewe soos die Verlore Seun verkwis.
Daarom smeek ek U: “Reinig my deur trane van berou;
maak my weer stralend deur vas en gebed; want U alleen is die barmhartige.
En verag my nie, Weldoener van almal,
U wat bo alle goedheid verhewe is.”


   7. Vanaf die oggendwaak tot die nag, vanaf die oggendwaak, laat Israel
      op die Here vertrou.

Toon 2

Laat ons die vastyd stralend begin,
en ons onderwerp aan die geestelike stryd.
Laat ons die siel heilig en die vlees reinig.
Laat ons ons, soos van die spyse, ook onthou van alle hartstogte
en ons net verkwik met die deugde van die Gees.
Deur met liefde daarin te volhard,
mag ons almal waardig geag word,
om die eerbiedwaardige Lyding
van Christus ons God te sien,
en ons gees te verheug in die heilige Pasga.

Dan drie stigiere oor die Heilige van die Dag uit die Menaion.

   8. Want by die Here is die barmhartigheid, en by Hom is daar veel
      verlossing. En Hy sal Israel verlos van al sy ongeregtighede.

Psalm 116

   8. Loof die Here, alle nasies, loof Hom alle volke.
   9. Want sy barmhartigheid is bevestig oor ons, en die waarheid van die
      Here bly tot in ewigheid.

Eer....Nou...uit die Menaion

Tydens die Doksastikon doen die priester, geklee in die felonion, die Intog
met die wierookvat. Die priester seën die wierook soos hierbo. Hy kom by die
noordelike deur uit en gaan staan voor die Heilige Deure en sê:

             Laat ons bid tot die Heer.

Die priester buig sy hoof en bid in 'n gedempte toon

DIE GEBED VAN DIE INTOG
                                       7


             Saans en soggens en smiddae loof , prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot
             slegte woorde of bose dade nie, maar red ons van alles wat ons
             siele wil roof. Want op U is ons oë, Here, Here, en op U het ons
             ons hoop gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid. Amen.

En die priester seën die Intog met die woorde:

             Geseënd is die Intog na u heilige plek, immer nou en altyd en tot
             in ewigheid. Amen.

Die priester bewierook die heilige ikone en die Volk en wag vir die einde van
die troparion. Wanneer die klaar is, lig hy die wierookvat, maak die teken van
die Kruis, en roep:

             Wysheid. Laat ons opstaan.

Danklied by die Aansteek van Lampe

O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Priester     Die aand-Prokimenon

Toon 8

Wend u aangesig nie af van u kneg nie; want ek is benoud; verhoor my
gou; gee ag op my siel en verlos dit.

Vers: Mag u heil, o God, my te hulp kom

Vers: Laat die armes dit sien en hulle verheug
                                      8


             Die Dringende Litanie

Priester     Laat ons sê, met ons hele siel en ons hele verstand, laat ons sê.

Volk         Here, ontferm U.

Priester     O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Priester     Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Priester     Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
             hulle wat daar dien en hulle wat sing, en vir die volk hier
             teenwoordig, wat wag op u groot en ryke barmhartigheid.

             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
                                    9


           barmhartigheid. Laat u deernis op ons neerdaal en op u hele
           volk wat wag op u ryke barmhartigheid.

(hardop)   Want U is 'n barmhartige en mensliewende God, en tot U stuur
           ons die lof omhoog, tot die Vader en die Seun en die Heilige
           Gees, nou en altyd en tot in ewigheid.

Volk       Amen.

Leser      Gee, Here, dat ons vannag van sonde bewaar mag word.
           Lofwaardig is U, o Heer, die God van ons vaders; en geprys
           en verheerlik is u Naam tot in ewigheid. Amen.
           Laat u barmhartigheid, Here, oor ons wees, soos ons ons
           hoop gestel het op U.
           Lofwaardig is U, o Here, leer my u gebooie.
           Lofwaardig is U, o Meester, gee my insig in u gebooie.
           Lofwaardig is U, o Heilige, verlig my deur u gebooie.
           U barmhartigheid, Here, is tot in ewigheid:
           Laat vaar nie die werke van u hande nie.
           U kom toe die lofprysing, U kom toe die lofgesang, U kom
           toe die heerlikheid: Vader, Seun en Heilige Gees, nou en
           altyd en tot in ewigheid. Amen.

Priester   Laat ons ons aandgebed tot die Here voleindig.

Volk       Here, ontferm U. En so na elk van die volgende bedes.

Priester   Help ons, red ons, ontferm U oor ons en bewaar ons, o God,
           deur u genade.

           Dat die hele aand volmaak, heilig, vreedsaam en sonder sonde
           mag wees, vra ons die Heer.

Volk       Skenk dit, o Heer. En so na elk van die volgende bedes.

Priester   Om ‘n engel van vrede, ‘n getroue gids en behoeder van ons
           siele en liggame, vra ons die Heer.

           Om vergifnis en kwytskelding van ons sondes en oortredinge,
           vra ons die Heer.

           Om wat goed en voordelig is vir ons siele, en om vrede vir die
           wêreld, vra ons die Heer.

           Dat ons die oorblywende tyd van ons lewe in vrede en
           boetvaardigheid mag voleindig, vra ons die Heer.

           Om ‘n Christelike einde aan ons lewens, vreedsaam en sonder
           lyding of rede tot skaamte, en om ‘n goeie verweer voor die
           ontsagwekkende regterstoel van Christus, laat ons vra.
                                       10


             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U is 'n goeie en mensliewende God, en tot U stuur ons die
             lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Priester     Vrede vir almal.

Volk         En vir u gees.

Priester     Laat ons ons hoofde voor die Here buig.

Volk         Voor U, o Heer.

Die priester bid in 'n gedempte toon

             Die Gebed van die Hoofbuiging

             O Here, ons God, wat die hemele neergebuig en vir die
             verlossing van die menslike geslag neergedaal het, kyk neer op
             u dienaars en op u erfdeel; want voor U, die ontsagwekkende
             dog mensliewende Regter, het u dienaars die hoof gebuig en in
             onderdanigheid die nek tot U geneig, sonder enige verwagting
             van menslike hulp, maar wagtend op u barmhartigheid en in
             afwagting op u verlossing. Behoed hulle te alle tye, ook vanaand
             en vannag, teen alle vyande, teen alle vyandige werkinge van
             die duiwel en teen ydele gedagtes en bose bedenksels.

(hardop)     Geloof en verheerlik sy die heerskappy van u Koninkryk, van die
             Vader en die Seun en die Heilige Gees, nou en altyd en tot in
             ewigheid.

Volk         Amen.

Dan die Apostiga, met die verse tussen-in.

Toon 4

U genade het geskyn, o Heer,
die verligting van ons siele het geskyn.
Kyk, dit is die aanneemlike tyd.
Kyk, dit is die tyd vir boete.
Laat ons die werke van die duisternis aflê
                                     11


en ons omgord met die wapens van die lig,
sodat ons na die deurtog deur die groot see van die Vas
mag kom tot die Opstanding op die derde dag
van ons Heer en Heiland, Jesus Christus
wat ons siele red.

Vers: Ek het my oë opgeslaan tot U wat in die hemel woon. Kyk, soos die oë
      van die knegte is op die hande van hul meesters, soos die oë van ‘n
      diensmaagd is op die hande van haar meesteres, so is ons oë op die
      Here ons God, totdat Hy Hom oor ons ontferm.

Toon 4

U genade het geskyn, o Heer,
die verligting van ons siele het geskyn.
Kyk, dit is die aanneemlike tyd.
Kyk, dit is die tyd vir boete.
Laat ons die werke van die duisternis aflê
en ons omgord met die wapens van die lig,
sodat ons na die deurtog deur die groot see van die Vas
mag kom tot die Opstanding op die derde dag
van ons Heer en Heiland, Jesus Christus
wat ons siele red.

Vers: Ontferm U oor ons, o Here, ontferm U oor ons, want ons is meer as
      versadig van veragting, meer as versadig is ons siel; laat daar smaad
      wees vir hulle wat gedy en veragting vir die trotsaards.

O Christus God wat verheerlik word
deur die gedagtenis van u Heiliges,
wanneer U deur hulle gesmeek word,
stuur oor ons u groot barmhartigheid neer.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 4

Die Engeleskaar verheerlik u, o Moeder van God,
want u, Alreine
het God gebaar wat altyd by die Vader en die Gees is:
en wat deur sy wil die skare van Engele
uit niks uit voortgebring het.
Bid tot Hom om die siele te verlos en te verlig
van hulle wat u regelowig prys,
Alonbevlekte.

Na die voltooing van die Apostiga, sing ons die Loflied van Simeon wat God
ontvang het (Lukas 2:29)
                                     12


Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester    Want aan U behoort die Koninkryk en die krag en die heerlikheid,
            aan die Vader en die Seun en die Heilige Gees, nou en altyd en
            tot in ewigheid.

Leser        Amen.

Toon 5

Verheug u, Maagd wat God gebaar het;
o begenadigde Maria, die Here is met u;
geseënd is u onder die vroue
en geseënd is die vrug van u skoot,
want u het die Redder van ons siele gebaar.
                                     13


O Doper van Christus, dink aan ons almal,
sodat ons van wandade bevry mag word,
want aan jou is gegee
die genadegawe om vir ons te bid.

Eer aan die Vader en aan die Seun en aan die Heilige Gees.

Bid vir ons julle Apostels en alle Heiliges,
sodat ons verlos mag word uit gevare en verdrukkinge,
want ons het julle as vurige voorbidders by die Heiland ontvang.

Nou en altyd en tot in ewigheid. Amen. (word gelees)

Tot u goedhartigheid vlug ons, o Theotokos.
Veronagsaam nie ons smekinge in moeilike tye,
maar verlos ons uit gevare,
o enige reine, enige geseënde.

Here, ontferm U. (3x)

Eerbiedwaardiger as die Gerubim, en onvergelyklik glorieryker as die Serafim,
het u ongeskonde God die Woord gebaar. Ware Theotokos, ons verheerlik u.

In die Naam van die Here seën, vader.

Priester     Geseënd is Hy Wat Is, Christus ons ware God, immer, nou en
             altyd en tot in ewigheid.

Leser        Amen.

Priester     Hemelse Koning, bevestig ons regeerders; versterk die geloof;
             bring die nasies tot bedaring; gee vrede aan die wêreld; behoed
             sorgvuldig hierdie heilige kerk; ken 'n plek toe in die tente van
             die regverdiges aan ons vaders en broeders wat ons
             voorafgegaan het; en neem ons aan in bekering en belydenis,
             want U is goed en mensliewend.

             Gebed van die Heilige Efraim die Siriër

O Here en Meester van my lewe, gee aan my nie 'n gees van luiheid,
nuuskierigheid, magsug en ydel praatjies nie. (volle neerbuiging)

Maar skenk aan my, U dienaar, 'n gees van selfbeheersing, nederigheid,
geduld en liefde. (volle neerbuiging)

Ja, o Here en Koning, gee dat ek my eie foute mag raaksien, en nie my broer
en suster veroordeel nie, want U word geloof tot in ewigheid. Amen. (volle
neerbuiging)
                                       14


Twaalf kleiner neerbuigings word nou gedoen, en met elke buiging, waar die
hand die grond raak, word gesê:

O God, reinig my, 'n sondaar.

Die laaste sin van die gebed word herhaal, gevolg deur 'n volle neerbuiging.

Ja, o Here en Koning, gee dat ek my eie foute mag raaksien, en nie my broer
en suster veroordeel nie, want U word geloof tot in ewigheid. Amen. (volle
neerbuiging)

Leser         Eer aan die Vader en aan die Seun en aan die Heilige Gees,
              nou en altyd en tot in ewigheid.
              Here, ontferm U. (3x)
              Seën, vader.

Die priester staan in die Heilige Deure met sy gesig na die Volk, en doen die
Groot Wegsending soos volg:

              Mag Christus ons ware God, deur die gebede van sy al-
              onbevlekte, al-onskuldige, heilige Moeder, die beskerming van
              die eerbiedwaardige liggaamlose hemelse kragte, van die
              heilige N. (aan wie die kerk toegewy is), van die heilige N. wat
              ons vandag gedenk, van die heilige en regverdige Voorouers
              van God, Joachim en Anna, en van al die heiliges, Hom oor ons
              ontferm en ons red, want Hy is goed en mensliewend.

Voor die priester “Deur die gebede...” bid, sing die koor:

Toon 2.

U beskerm almal wat gelowig tot u vlug,
deur u kragtige hand, o Goeie.
Want ons sondaars wat gebuk gaan onder baie oortredinge,
het in gevare en verdrukkinge niemand anders
wat altyd vir ons intree by God nie,
Moeder van die Allerhoogste God.
Daarom val ons voor u neer.
Red u dienaars uit alle moeilike omstandighede.

Hierna vind die seremonie van wedersydse vergifnis plaas, waar almal almal
om die beurt om vergifnis vra, met woorde soos “Vergewe my, sondaar.”
Daarna sluit die priester af met:

Priester      Deur die gebede van ons heilige vaders, Here Jesus Christus
              ons God, ontferm U oor ons en red ons.
                                       15




Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten goede.
Lei ons op u weg, om in u waarheid te wandel. Maak ons harte bly om u
heilige Naam te vrees, want U is groot en doen wonders. U alleen is God, en
daar is niemand soos U onder die gode nie, Here: kragtig in barmhartigheid,
en edel in mag, om almal wat op u heilige Naam hoop te help en te vertroos
en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar
handel met ons volgens u goedertierenheid, o geneesheer en heler van ons
siele. Lei ons na die hawe van u wil. Verlig die oë van ons harte tot die kennis
van u waarheid, en gee dat ons die res van die dag en ons hele lewe in vrede
                                      16


en sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en
die heerlikheid: aan die Vader en die Seun en die Heilige Gees, nou en altyd
en tot in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en
te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in ewigheid.
Amen.

Vierde Gebed

U wat deur die heilige Kragte met nimmerswygende gesange en
onophoudelike lofliedere besing word, vul ons mond met u lof, om u heilige
Naam te verhef en gee ons 'n aandeel en erfdeel saam met almal wat u in
waarheid vrees, en wat u gebooie onderhou, deur die gebede van die heilige
Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.



Vyfde Gebed

Here, Here, wat die heelal in u vlekkelose hand hou, wat lankmoedig teenoor
ons almal is en bedroef is oor ons boosheid, dink aan u medelye en u
barmhartigheid Besoek ons in u goedheid, en gee dat ons die res van dag die
veelsoortige liste van die bose mag ontvlug, en bewaar ons lewe van alle
aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met
wie U geloof word, saam met u alheilige, goeie en lewendmakende Gees, nou
en altyd en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld
geskenk het, en ons die pand van die beloofde Koninkryk gegee het deur die
goeie wat reeds aan ons geskenk is, wat ons gedurende dié deel van die dag
                                      17


wat verby is in staat gestel het om alle kwaad te vermy, gee dat ons ook die
oorblywende deel onberispelik voor u heilige heerlikheid mag voltooi, terwyl
ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die
Seun en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in
ontoeganklike lig, wat die hele skepping met wysheid gevorm het, wat die lig
en die duisternis van mekaar geskei het, en wat die son daargestel het om te
heers oor die dag, en die maan en die sterre oor die nag, wat ons, sondaars,
waardig geag het om in hierdie uur in dankbare erkentlikheid voor u aangesig
te kom, en U ons aand-lofgesang te bring: Laat ons gebed soos wierook voor
u aangesig opgaan, en aanvaar dit as 'n welriekende geur. Gee dat ons
hierdie aand en die nag wat voorlê in vrede mag deurbring. Beklee ons met
die wapens van die lig. Red ons van die vrees van die nag, en van alles wat in
duisternis rondsluip. Gee ons die slaap, wat U ons in ons swakheid vir rus
geskenk het, vry van alle duiwelse fantasieë. Ja, Meester van die heelal,
gewer van die goeie, mag ons ons ook op ons beddens verootmoedig en aan
u naam dink in die nag, en mag ons, verlig deur die oordenking van u gebooie,
met blymoedigheid van siel opstaan om die lof van u goedheid te besing,
terwyl ons gebede en smekinge, vir ons eie sondes en dié van u hele volk,
voor u medelye opdra. Besoek hulle in u barmhartigheid, deur die gebede van
die heilige Theotokos.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in ewigheid.
Amen.
