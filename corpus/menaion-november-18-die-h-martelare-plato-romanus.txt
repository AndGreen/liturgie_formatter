                                            1


Menaion November 18 Die Heilige Martelare Plato en Romanus
Die Veranderlike vir die Vesperdiens
By “Heer, ek het aangeroep…” maak ons voorsiening vir 6 vers en sing die volgende
stigiere.
Stigiere vir die Heilige Plato – Toon 8   (Ὢ τοῦ παραδόξου θαύµατος)

Met ‘n edele gesindheid vervul,
het jy met ‘n allermanmoedige ingesteldheid
die afkap van jou ledemate en opkap van jou liggaam verduur,
asook die ondraaglike vuur, honger en dood,
daar jy die heerlikheid wat van ewigheid af vir jou weggelê is
en wat nie verval nie, nagejaag
en na die ewigdurende saligheid uitgesien het.

Daar jy jou sintuiglikheid te bowe gegaan
en met Godgesinde denke en ‘n grootmoedige siel
jou doel op die hemelse lewe gerig het,
het jy die waardeloosheid en ellende van wat gesien kan word, verag.
Daarom, o Martelaar het jy dit baie manmoedig verduur,
toe jy om Christus ontwil gekrap en met vuur gebrand is.

Ná jy deur genade al die aanvalle van die vyand
en al die aanslae van die vervolgers afgeslaan het,
het jy jou met die oorwinningskrans gekroon, o Alsalige,
en is jy loutere vreugde
en die onsegbare Goddelike verligting waardig geag.
Vra daar waar jy jou nou bevind,
om vergewing van sondes vir hulle wat jou loof.

Stigiere vir die Heilige Romanus – Toon 4       (Ὥς γενναῖον ἐν Μάρτυσιν)
Deur askese gloeiend,
deur die stryd gehard,
en deur jou baie folteringe afgewerk gemaak,
het jy ‘n tweesnydende swaard geword,
wat die slagordes van die demone kloof,
o al-loflike Romanus,
sieraad van Stryders,
heilige roem van die eerwaardige Kerk
en skoonheid van hulle wat in hul eie bloed vervolmaak is.

O glorieryke Oorwinnaar Romanus,
hoewel jy met hake gekrap is waar jy opgehang is,
jou tong verwyder, jy aan jou wange mishandel is
en jy ‘n salige dood deur ‘n geweldadige verwurging ontvang het,
het jy deur die medewerking van die Goddelike Gees
onwrikbaar en onoorwonne geblyk te wees.
Daarom loof ons jou met geloof.
                                          2



O edelmoedige, bewonderenswaardige Romanus,
die kind tree as redenaar op en verstom die dwases.
Hy word deur sy eerwaardige weerstand getooi,
en onderskei hom in sy dood,
daar hy ryk geword het aan die roem van heilige Stryders,
wie se ywer hy bekom het.
Bid saam met hom dat vergifnis van ons skulde op ons almal mag neerdaal.

Eer aan die Vader en aan die Seun en aan die Heilige Gees.

Doksastikon – Toon 6

Ontsagwekkend en sonderling is die segetekens van u Martelaar, o Heer,
want daar hy die vrymoedigheid van die vissermanne,
en die teologie van die Tentmaker nagevolg het,
het hy die fabels van Plato en die Stoïsyne se bogpratery in woord en daad
uitmekaargeruk,
en hoewel sy vel afgetrek en hy onthoof is,
het hy die vyand deur die storting van sy bloed verstik.
Maar, o, alsalige wonderdoener Plato, roem van Martelare,
wat met vrymoedigheid die groot naam van Christus verkondig het,
vra dat ons siele groot barmhartigheid geskenk mag word.

Nou en altyd en tot in ewigheid. Amen.
Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Oorwinnares en al die Heiliges,
dat Hy Hom oor siele mag ontferm.

Of die Kruistheotokion (op Dinsdag- en Donderdagaande)
Toon 6       (Τριήµερος ἀνέστης)
Toe die reine Maagd, u Moeder, sien
hoe ‘n allerwettelose volk u onregverdiglik aan ‘n Kruis vasslaan,
is sy in haar binneste verwond, o Heiland,
soos Simeon voorspel het.

Apolitikion van die Martelare – Toon 4          (Ταχὺ προκατάλαβε)
U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.
                                           3


Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 8       (Τὴν Σόφίαν
Deur die wydte van jou worstelinge verbreed, o wyse Martelaar,
het jy deur geloof op al-roemryke wyse die streke van die vyand gestuit en uitgewis,
die weg deur God geïnspireer goed afgelê
en met vreugde die wydte van die Paradys bereik.
Daarom straal die Kerk vandag soos weerlig met die breedte van reggelowigheid,
vier dit jou gedagtenis en roep dit jou toe, o Salige:
Bid tot Christus ons God dat Hy vergewing van oortredinge mag skenk
aan hulle wat met liefde jou heilige gedagtenis vier.

Eer aan die Vader en aan die Seun en aan die Heilige Gees.
Toon 1       (Τὸν τάφον σου Σωτὴρ)
Van nature ‘n skone jong man, o Alsalige,
het jy deur die smarte van jou liggaam en die krag van genade
die vyand, die bedrieër van ouds, op die vlug laat slaan.
Daarom, o glorieryke Plato, vier die hele kerk eendragtig jou gedagtenis,
terwyl dit Christus verheerlik.

Nou en altyd en tot in ewigheid. Amen.

Theotokion – Toon 1        (Τὸν τάφον σου Σωτὴρ)
O reine Al-onskuldige, rig my ellendige siel
en betoon medelye daaraan
waar dit vanweë my menigte oortredinge
verval in die afgrond van verderf
en bevry my in die vreeswekkende uur van die dood
van die vreeslike vonnis van die demone wat my beskuldig.

Of die Kruistheotokion (op Woensdag- en Vrydagoggende)

Toon 1       (Τὸν τάφον σου Σωτὴρ)

“O die huiweringwekkende wonder!
O die nuwe misterie!”
het die reine, al-onskuldige Maagd uitgeroep
toe sy die Heer aan die Kruis uitgestrek sien;
Hy wat die heelal in sy hand dra
word soos ‘n misdadiger
deur wettelose regters tot ‘n Kruis veroordeel.

Kontakion van die Heilige Romanus – Toon 4 (Ἐπεφάνης σήµερον)
O Al-loflike Romanus,
die kerk het jou waarlik as ‘n baie groot ster bekom,
                                           4


en dit word deur jou worstelinge verlig,
terwyl dit jou ligdraende gedagtenis verheerlik.

Kontakion van die Heilige Plato – Toon 3           (Ἡ Παρθένος σήµερον)

Jou heilige gedagtenis verbly die wêreld,
en dit roep almal in jou aleerwaardige tempel byeen,
waar ons nou met blydskap vergader is,
jou voortreflike dade met liedere besing, o Plato,
en met geloof uitroep:
Red jou stad van barbare, o Heilige.

Ikos

Die Godgesinde Plato het al die ydelheid van die Grieke versaak
en die sielsvoordelige leringe van Christus se Dissipels baie liefgekry.
Daarom is hy aan almal as eerwaardig geopenbaar,
‘n anker van geloof in sy vaderland,
waarvan die naam juis Ankyra is.
Want ná dit hom goed opgevoed het,
vind dit in hom ‘n betroubare beskerming teen vyande,
‘n vurige helper in oorloë,
en daagliks roep dit tot hom uit:
Red jou stad van barbare, o Heilige.

Sinaksarion

Op die 18de van vandeesmaand die Gedagtenis aan die Heilige Grootmartelaar
Plato.

Verse.        Plato het ons byna ongemerk verbygegaan,
              daardie Plato wat die swaard gedood het.

              Op die 18de het die swaard Plato neergevel.

Op dieselfde dag die Gedagtenis aan die Heilige Martelaar Romanus.

Op dieselfde dag is die Heilige Kind deur die swaard vervolmaak, wat toe
hy deur die goewerneur gevra is watter God aanbid moet word, geantwoord het:
Christus.

Op dieselfde dag die Gedagtenis aan die Heilige Martelaar Romanus die Diaken van
Palestina.

Op dieselfde dag die Gedagtenis aan die Heilige Martelaar Saggéüs die Diaken van
die kerk in Gadeira, en van Alféüs.

Deur hul heilige gebede, o God, ontferm U oor ons. Amen.

Eksapostilarion – Toon 2 (Γυναῖκες ἀκουτίσθητε)
                                           5



Toe die tiran jou onoorwinlikheid sien,
o glorieryke Grootmartelaar,
het hy begin om jou met nog meer folteringe te toets.
Jy het hom verag, o alwyse,
en deur die genade van Christus tot die dood toe gestry.
Daarom heers jy ook nou kroondraend saam met die Skepper.

Theotokion – Toon 2         (Γυναῖκες ἀκουτίσθητε)

Maria, die suiwerste goue wierookvat,
u het waarlik ‘n vat van die onbevatbare Drie-eenheid geword,
waarin die Vader ‘n welbehae gehad the,
die Seun gewoon het,
en wat die Alheilige Gees Theotokos gemaak het,
toe Hy u oorskadu het.

Vir die Apostiga van die Lofpsalms, die stigiere uit die Oktoig.

Die res van die Mettediens en die Wegsending.
