                                            1


Menaion Desember 30 Die H. Martelares Anisía en die H. Melania
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Stigiere van die Heilige Anisía – Toon 4        (Ὡς γενναῖον ἐν µάρτυσιν)
Stralend met die glans van maagdelikheid, o Al-loflike,
het jy ook in die worstelinge van martelaarskap uitgeblink,
want daar jy nie oorreed is om die son te aanbid nie,
het jy ‘n onregverdige slagting verduur,
rooi gekleur deur jou bloed.
En jy het kroondraend by die Son van heerlikheid gaan staan,
verlig met die glans wat daarvandaan straal.

Jy het jou hartlike liefde betoon, o Glorieryke,
deur in ootmoed die aarde met jou trane te benat
en met jou hare af te droog,
daar jy dit as Christus se voetbank beskou het
en Hom, na Wie jy verlang het, as teenwoordig beskou het,
en deur in jou denke by sy voetspore te hou,
het jy deur allerheilige kontemplasie jou siel helder verlig.

Ná jy jou rykdom uitgestrooi en dit aan die armes gegee het,
het jy ongeskonde ‘n bruid van die Skepper geword,
en as bruidskat, o al-beroemde Anisía,
het jy vir Hom jou strome bloed
en die navolging van die lyding wat Hy verduur het, gebring,
Hy, die enige wat jou as Oorwinnaar en Martelaar
in sy Goddelike bruidsvertrek gevestig het.

Stigiere van die Heilige Melania – Toon 4              (Ὁ ἐξ ὑψίστου κληθεὶς)
Toe die Goddelike liefde jou wat met die Engelekore verbind is,
laat ontvlam en oorreed het
om deur gelatenheid en reinheid bo die sigbare uit te styg,
het jy jou eggenoot met Goddelike woorde gevang en oortuig
om die onvaste, vervloeiende verwarring van die lewe af te werp.
Daarom het jy nou saam met hom die ewige lewe en rus gevind
en smeek jy, Melania, dat ons siele gered mag word.

Toe jy wat na die lewe van die Engele verlang het,
en die behaaglike genot verag het
deur jou aan selfbeheersing, nagwake, op die grond slaap en nederigheid te wy,
het jy ‘n allersuiwere werktuig van die Goddelike Gees geword,
en is jy daarvoor met merkwaardige genadegawes getooi, o alwyse.
Daarom het jy menigtes na jou deur-God-geïnspireerde ywer getrek
en hulle na die Meester en Verlosser van ons siele gebring, o Melania.

Toe jy wat met die skoonheid van die deugde getooi is,
                                           2


die verlossende woord vervul en jou ontelbare goudskatte verdeel
en aan die armes en behoeftiges gegee het,
het jy die hemelse seën ontvang
en ryk in geregtigheid, onverganklikheid en verlossing geword, o Aleerwaardige.
Daarom eer ons jou ontslaping
en smeek ons jou dringend om by die Skepper te pleit
dat ons siele gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 5         deur Johannes die Monnik.
Laat die hemele bly wees en die aarde jubel,
want vandag het daar waarlik een kudde van Engele en mense ontstaan.
O die wonder!
Die Onsienlike word gesien, die Onomvatbare omvat,
die Beginlose begin,
die Seun van God word Seun van die mens,
die Maagd wat geen ervaring van ‘n man het nie,
word as Moeder van God gesien,
en die Moeder word ná die geboorte 'n Maagd bevind,
die vleesgeworde Woord van die Vader lê in ‘n krip,
Herders word heroute en deelgenote aan die geheimenis,
Wyse manne uit die Ooste, gelei deur ‘n ster, het geskenke gebring
en die Heiland wat gebore is, aanbid.
Laat ook ons wat feeste liefhet met ywer die skatkiste van ons harte oopmaak,
en Hom goeie dade, geloof, hoop en liefde,
as goud, wierook en mirre bring,
terwyl ons Hom wat gekom het om ons geslag uit verderf te red,
met die stem van die Liggaamloses toeroep:
Eer aan God in die hoogste hemele,
en vrede op aarde, in die mense ‘n welbehae.

Apostiga van die Fees – Toon 5 (Χαίροις ἀσκητικῶν)
Wyse Manne uit die Ooste
het Hom wat uit die Maagd en Koningin gestraal het,
die God en Skepper van almal en ware Koning, aanbid
en vir Hom geskenke gebring.
Verbaas het die Al-onskuldige vir hulle gesê:
“Sê tog vir my, julle wat vuur en die son vereer en in die duisternis wandel,
hoe het julle geweet dat Hy wat die heelal bo alle begrip verlig,
vlees aangeneem het en op aarde in ‘n grot gebore is
en dat Hy die wêreld in sy medelye sy groot barmhartigheid skenk?”

Vers. Die Here het tot my Here gespreek: Sit aan my regterhand, totdat Ek u
      vyande maak 'n voetbank vir u voete. (Ps.109:1)
Die Wyse Manne het die Reine geantwoord:
“Ons het in navolging van Balaam se woorde
                                           3


deeglik gelet op die opkoms van ‘n suiwer, helder Ster, om dit te volg
en toe ons juis nou hierdie vreemde verskynsel sien en daardeur gelei is,
het ons nie gehuiwer om die reis te onderneem nie.
Daarom, wie is Hy wat as Kindjie in u arms gehou word?
Hoe is u waardig geag om in diens van so ‘n groot misterie,
waardeur die wêreld groot barmhartigheid gevind het, te staan,
o eerwaardige Alheilige?”

Vers. Uit die skoot voor die Oggendster het Ek U gebaar. Die Here het gesweer en
      dit sal Hom nie berou nie: U is 'n Priester tot in ewigheid, volgens die orde van
      Melgisédek.
“Ek sal vir julle wat navraag doen dinge vertel
wat die rede en verstand te bowe gaan,”
het die Jonkvrou vir die Wyse Manne gesê.
“Want ek sien dat julle op bevel van my Kind hier aangekom het.
Soos julle sien, is die dinge nuut en sonderling.
Want Hy wat tydloos saam met die Vader bedink word,
het Hom uit vrye wil met my armoede beklee,
sodat Hy hulle wat arm in oordeel geword
en die Goddelike lewe van die Paradys heeltemal verloor het, ryk kon maak.
Dit is Hy self wat hier is,
wat die wêreld sy groot barmhartigheid skenk.”

Eer aan die Vader en aan die Seun en aan die Heilige Gees.

Doksastikon – Toon 5       (Χαίροις ἀσκητικῶν)

Toe die Al-onskuldige die God voor alle tye,
wat as Kindjie uit haar ‘n liggaam aangeneem het, sien,
Hom in haar arms hou en telkens soen,
is sy met vreugde vervul en het sy vir Hom gesê:
“Allerhoogste God, onsienlike Koning,
hoe kan ek U aanskou,
terwyl ek nie in staat is om u onmeetlike armoede te begryp nie?
Want ‘n baie klein Grot, en dit ‘n onvanpaste,
omvat U wat gebore is sonder om my maagdelikheid te ontbind,
terwyl U my skoot bewaar soos wat dit voor die geboorte was
en ons u groot barmhartigheid gee.”

Nou en altyd en tot in ewigheid. Amen.
Theotokion – Toon 5        (Χαίροις ἀσκητικῶν)
“U neem die vorm van Adam aan,
hoewel U bo alle volmaaktheid in die vorm van God is,
en U, wat in u mag die heelal in u hand vashou,
wil in my hande gehou word,”
het die Al-onskuldige met vreugde gesê.
“Hoe moet ek U as suigeling in doeke toedraai,
hoe moet ek U soog wat die heeal voed?
                                           4


Hoe kan ek my nie verwonder oor u armoede wat die verstand te bowe gaan nie?
Hoe moet ek U my Seun noem, terwyl ek u diensmaagd is?
Ek besing en loof U wat die wêreld u groot barmhartigheid skenk.”

Apolitikion van die Fees – Toon 4
U geboorte, o Christus ons God,
het die lig van kennis oor die wêreld laat opkom,
want daar deur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.

(3 x)

Die Veranderlike vir die Mettediens

Ná die Eerste Psalmlesing die volgende Kathisma van die Fees

Toon 4       (Κατεπλάγη Ἰωσὴφ)

Hoe is Hy wat heeltemal onomvatbaar is, in ‘n skoot omvat?
Hoe is Hy wat in die boesem van die Vader is, in die arms van sy Moeder?
Ongetwyfeld was dit soos Hy geweet en gewil en daarin ‘n welbehae gehad het.
Want hoewel Hy sonder vlees was, het Hy uit vrye wil vlees aangeneem
en het Hy Wat Is, om ons ontwil geword wat Hy nie was nie,
en sonder om van sy natuur afstand te doen,
het Hy aan ons klei deel gehad.
Tweevoudig is Christus gebore,
omdat Hy die hemelse wêreld voltallig wil maak.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Hoe is Hy wat geheel onomvatbaar is, in ‘n skoot omvat...

Ná die Tweede Psalmlesing die volgende Kathisma van die Fees

Toon 4       (Κατεπλάγη Ἰωσὴφ)

Waarom is u verwonderd, Maria?
Waarom is u ontsteld oor wat in u gebeur?
“Want ek het ‘n tydlose Seun in die tyd gebaar, sê sy,
en ek is nie onderrig oor die ontvangenis van Hom wat gebore word nie.
Ek is sonder ‘n man,
So hoe sal ek ‘n Seun baar?
Wie het ooit ‘n saadlose vrug gesien?”
Maar soos geskrywe staan,
waar God wil, word die orde van die natuur oorwin.
                                          5


Christus is uit die Maagd gebore
in Bethelehem van Judea.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Waarom is u verwonderd, Maria?

Kathisma van die Martelares ná die Derde Ode van die Kanon

Toon 4       (Ὁ ὑψωθεὶς ἐν τῷ Σταυρῷ)

Ná jy oor die hartstogte van die vlees beheer verkry het,
het jy deur jou lewendmakende lyding as koningin geheers,
daar jy deur jou eie bloed, o eerwaardige Anisía,
‘n onverderflike kleed rooi gekleur het.
Daarom is jy as onskuldige Bruid van die Alheerser geopenbaar,
maar red uit gevare ons wat met geloof jou gedagtenis vier.

Eer aan die Vader en aan die Seun en aan die Heilige Gees.

Van die Heilige - Toon 4           (Ταχὺ προκατάλαβε)

Ter vervulling van die Goddelike gebooie, o eerwaardige,
het jy jou ontelbare goudstukke uitgestrooi en aan die behoeftiges gegee,
jou kruis op die skouers geneem, o Melania,
en saam met jou eggenoot Christus wat in die vlees gekruisig is,
ons enige God, met geloof gevolg.

Nou en altyd en tot in ewigheid. Amen.

Van die Fees - Toon 4      (Κατεπλάγη Ἰωσὴφ)

Kom, gelowiges, laat ons sien waar Christus gebore is.
Laat ons met die Wyses, Konings uit die Ooste,
die ster volg na waarheen dit lei.
Daar sing die Engele sonder ophou.
Daar is die herders in die veld
en hulle sing Hom die passende lofsang toe:
 “Eer in die hoogste hemele aan Hom wat vandag
in die grot gebore is uit die Maagd Theotokos
in Bethlehem van Judea.”

Kontakion van die Heilige – Toon 4       (Ὁ ὑψωθεὶς ἐν τῷ Σταυρῷ)

In jou siel verlig deur die ligstrale van Hom
wat vir ons uit ‘n Maagd ontvlam het,
het jy jou in die deugde onderskei, o Al-loflike.
Want deur jou verganklike rykdom oor die aarde uit te strooi,
het jy vir jou die hemelse rykdom as skat versamel
                                           6


en helder in askese gestraal.
Daarom eer ons jou met liefde, Melanía.

Ikos

Ná jy die genietinge van die wêreld ontvlug het,
het jy jou ontelbare goudskatte ryklik uitgestrooi,
deur dit reggelowig in die hande van die behoeftiges te lê,
en jy het die heilige plekke deurtrek en alles vir almal geword,
deur ‘n lewe te ly wat aan die engele gelyk is en almal te help.
Die lamp van jou siel stralend met die olie van jou weldade,
het jy saam met Christus die Goddelike bruidsvertek binnegegaan,
waar jy sy koninkryk geniet.
Daarom eer ons jou met liefde, Melanía.

Sinaksarion

Op die 30ste van vandeesmaand die Gedagtenis aan die Heilige Martelares Anisía
van Tessalonika.

Verse.        Juis in haar regtersy deurboor hulle Anisía,
              gebore uit Adam se sy.

              ‘n Spies het op die 30ste die sy van Anisía deurboor.

Op dieselfde dag die Gedagtenis aan die Heilige Theodora van Caesarea.

Op dieselfde dag die Gedagtenis aan die Heilige Martelaar Filetairus.

Op dieselfde dag is die Heilige Leo, die Argimandriet, in vrede vervolmaak.

Deur hul heilige gebede, o God, ontferm U oor ons. Amen.

Eksapostilarion van die Heilige Martelares Anisía

Toon 2        (Γυναῖκες ἀκουτίσθητε)

Jou reliekekis wat welriekende salf laat opwel,
genees allerhande siektes van sterwelinge,
o glorieryke Maagd en Martelares Anisía.
Daarom vier ons jou ligdraende gedagtenis.
Smeek Christus daartydens ten behoewe van hulle wat jou besing.

Eksapostilarion van die Heilige Melania

Toon 2        (Γυναῖκες ἀκουτίσθητε)

O Al-loflike Melania, roem van Nonne,
maak my wat tweeledig deur die verduistering van die hartstogte verdonker is,
stralend
                                            7


en reinig my deur jou gebede tot God
sodat ek jou met vreugde mag vereer
en jou ligdraende gedagtenis luisterryk mag vier.

Eksapostilarion van die Fees – Toon 2           (Γυναῖκες ἀκουτίσθητε)

Hy wat voor alle ewigheid God saam met die Verwekker is,
is nou in Bethlehem deur die Heilige Gees
op onsegbare wyse in ‘n heilige grot uit u gebore, o Maagd,
en Hy is in ‘n krip van redelose diere neergelê,
in doeke toegdraai,
en Hy maak die bande van my oortredinge los.

By die Lofpsalms stigiere van die Fees – Toon 6        (Αἱ Ἀγγελικαὶ)

O die groot geheimenisse wat die verstand te bowe gaan!
Hoe is Hy wat onaantasbaar is, in doeke toegedraai
en as kindjie in ‘n krip van onredelike diere neergelê?
Hy wat ons van onredelikheid bevry en na die hemele lei,
ons wat Hom toeroep:
Geseënd is ons God wat gebore is, eer aan U.

‘n Ster het van bo Emmanuel vir die Wyse Manne aangedui,
ná Hy in ‘n Grot gebore is,
Hy wat die onomskryfbare Son van geregtigheid is,
maar in ‘n krip omskryf is, met stoflike vlees beklee,
tot Wie ons uitroep:
Geseënd is ons God wat gebore is, eer aan U.

Nou het ‘n Kindjie op aarde verskyn,
wat voor alle tye uit die Vader gebore is.
Jubel, o hele skepping, en laat die hemele bly wees,
wanneer julle sien hoe hulle wat mislei is
weer met God versoen geraak het,
tot Wie ons uitroep:
Geseënd is ons God wat gebore is, eer aan U.

Uit vrye wil het U die hemele afgebuig en neergedaal, o Heer,
en op onsegbare wyse die Maagd se skoot bewoon.
En U het as Kind bekend geword,
toe U in ‘n Grot gebore is.
U het met die mensdom omgegaan
en die voortreflikste weg aangetoon,
vir hulle wat U toeroep:
Geseënd is ons God wat gebore is, eer aan U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 6        (Αἱ Ἀγγελικαὶ)
                                            8


Toe sy bemerk dat sy ná die ontsagwekkende, onsegbare geboorte
ongeskonde en onbevlek is,
het die Maagd uitgeroep: Onverklaarbare Heer,
ek hou U as Kindjie wat in doeke toegedraai is
en ek verheerlik U saam met die Herders,
deur met geloof uit te roep:
Geseënd is ons God wat gebore is, eer aan U.

Apostiga – Toon 6          (Αἱ Ἀγγελικαὶ)

Met ‘n ysterstaf sal jy opgepas word, o Judeër,
wat ongehoorsaam is en die Profete teëgaan.
Want die Vader gee nasies as erfdeel aan die Seun wat gebore is
en die hele aarde as sy besit,
maar Hy stoot jou wat deur moord besoedel is, van Hom weg,
Want jy laat jou nie oortuig nie om uit te roep:
Christus, die Koning van Israel, het gekom.

Vers. Die Here het tot my Here gespreek: Sit aan my regterhand, totdat Ek u
vyande maak 'n voetbank vir u voete. (Ps.109:1)

Roep uit, o Dawid, Voorvader van God en profeet:
‘n Helder ster wat voor die Môrester uitstraal:
Van wie roep jy dit uit?
Van Hom wat sonder saad uit ‘n Maagdelike Jonkvrou gebore word.
Laat ons, o volke, tot vreugde van die Theotokos, tot Hom roep:
Geseënd is ons God wat gebore is, eer aan U.

Vers. Uit die skoot voor die Oggendster het Ek U gebaar. Die Here het gesweer en
      dit sal Hom nie berou nie: U is 'n Priester tot in ewigheid, volgens die orde van
      Melgisédek.
Praat duidelik, o Profeet Jesaja.
Kyk, ‘n Maagd sal sonder ‘n man swanger word
en sonder saad die Formeerder en heerser van die hele wêreld baar.
Laat ons tot vreugde van die Theotokos uitroep
en met blydskap sing:
Geseënd is ons God wat gebore is, eer aan U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 5

Toe dit U, die Skepper en Formeerder van almal,
in Bethlehem gebore sien word,
is die hele skepping weer nuutgemaak en herskep,
en die son het sy lig gesprei en die aarde jubel.
Wyse Manne bring geskenke vir ‘n Koning,
Herders is verwonder en verbaas
                                           9


en saam met haar wat Hom gebaar het,
aanbid hulle God in die vlees.
O die wonder!
Die Voeder word deur ‘n alreine Moeder gevoed,
ter wille van die heil en herskepping van die wêreld.

Die res van die Mettediens en die Wegsending.
