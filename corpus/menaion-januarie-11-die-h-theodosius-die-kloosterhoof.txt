                                    1


Menaion Januarie 11: Die H. Theodosius die Kloosterhoof

Die Veranderlike vir die Versperdiens

Ons doen die eerste stasis van “Geseënd is die man…” (ps. 118).
By “Heer, ek het U aangeroep…” sing ons 6 stigiere.

Toon 5

O Heilige Vader, Goddraende Theodosius,
jy het swaar gestry in die tydelike lewe
en met lofsange, vaste en nagwake,
‘n voorbeeld vir jou leerlinge geword.
Nou dans jy van vreugde saam met die Liggaamloses,
en verheerlik jy Christus sonder ophou,
God uit God, Woord en Verlosser,
wat sy hoof voor die Voorloper gebuig
en die natuur van die waters geheilig het.
Pleit by Hom, smeek Hom, o Heilige,
dat Hy die kerk eendrag, vrede en groot barmhartigheid mag skenk.

Herhaal: O Heilige Vader, Goddraende Theodosius…

O Heilige Vader, Goddraende Theodosius,
toe die genade van die Alheilige Gees
jou reine siel vind soos Hy daarna verlang het,
het Hy as vlekkelose lig in jou gewoon.
Deur sy werking stralend getooi,
verheerlik jy Christus sonder ophou,
die een Seun in twee nature,
wat deur die hand van die Voorloper gedoop
en deur die stem van die Vader betuig word.
Pleit by Hom, smeek Hom, o Heilige,
dat Hy die wêreld eendrag, vrede en groot barmhartigheid mag skenk.

Herhaal:     O Heilige Vader, Goddraende Theodosius…

O Heilige Vader, Goddraende Theodosius,
jy is die salige lewe tereg waardig geag,
ná jy dit deur reinheid en askese gevind het.
Lewend het jy oorgegaan na die lewe daarbo,
ná jy almal gegroet het,
en saam met die Liggaamloses verheerlik jy Christus sonder ophou,
Hy wat op onuitspreeklike wyse vlees aangeneem het uit ‘n Maagd,
en ons sondes onderdompel het
tydens sy Doop in die strome van die Jordaan.
Pleit by Hom, smeek Hom, o Heilige,
dat Hy die wêreld eendrag, vrede en groot barmhartigheid mag skenk.

Herhaal:     O Heilige Vader, Goddraende Theodosius…
                                       2


Eer aan die Vader en aan die Seun en aan die Heilige Gees.

Toon 2

O Heilige Vader,
die stuwinge van die rivier,
van die water van vergifnis,
van Christus ons God wat deur die Jordaan gegaan
en die woord van vroomheid tot aan al die eindes laat opwel het,
het jou heilige siel, as stad van die lewende God, verbly.
Smeek Hom, alsalige Theodosius,
dat ons siele gered mag word.

Nou en altyd en tot in ewigheid. Amen.

Toon 2

U het die hoof voor die Voorloper gebuig,
die koppe van die drake verbrysel,
en in die strome gaan staan,
en die heelal verlig,
om U te verheerlik, o Verlosser,
die verligting van ons siele.

Die Intog, O Blye Lig, die prokimenon van die dag, en die volgende Lesinge.

Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal
hulle aanraak nie. In die oë van die dwase het dit gelyk of hulle gesterwe het,
en hulle vertrek is as ‘n nederlaag beskou, en hul weggaan van ons as hul
vernietiging, maar hulle verkeer in vrede. Want al is hulle volgens die
waarneming van mense gestraf, is hul verwagting vol onsterflikheid. En
hoewel hulle in ‘n geringe mate getugtig is, sal hulle groot weldade ervaar,
omdat God hulle beproef het en bevind het dat hulle Hom waardig is. Soos
goud in die smeltkroes het Hy hulle getoets, en soos heeloffers het Hy hulle
aanvaar. En in die tyd van hul besoeking sal hulle vlam vat en soos vonke
deur ‘n stoppelland trek. Hulle sal nasies oordeel en oor volke heers en die
Here sal vir ewig oor hulle regeer. Hulle wat hul vertroue in Hom gestel het,
sal waarheid verstaan, en die gelowiges sal in liefde by Hom bly, want genade
en barmhartigheid is onder sy heiliges, en besoeking onder sy uitverkorenes.


Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul
versorging kom van die Allerhoogste. Daarom sal hulle ‘n sierlike paleis en ‘n
skone hoofband uit die hand van die Here ontvang, want met sy regterhand
sal Hy hulle beskut en met sy arm hulle beskerm. Hy sal sy ywer as sy volle
wapenrusting neem, en die Skepping bewapen om die vyande af te weer. As
                                      3


borswering sal Hy Hom met geregtigheid beklee, en ongeveinsde oordeel sal
Hy as helm opsit. Hy sal heiligheid as ‘n onoorwinlike skild neem, en streng
toorn as ‘n swaard skerp maak. Die skepping sal saam met Hom die stryd
voer teen die dwases, goedgemikte weerligstrale sal uitgaan, en sal van die
wolke na hul teiken spring soos van ‘n gebuigde boog, en haelstene gevul
met toorn sal soos uit ‘n steenslinger gewerp word. Die water van die see sal
toornig teenoor hulle wees, en die riviere sal hulle meedoënloos oorspoel. ‘n
Sterk wind sal hom teen hulle opstel, en hulle soos ‘n orkaan verbrysel, en
wetteloosheid sal die hele aarde verwoes, en boosdoenery sal die trone van
heersers omverwerp. Luister, daarom, o konings, en wees verstandig en leer,
regters van die eindes van die aarde, hoor julle wat oor menigtes beskik, en
trots is op julle menigte van volke, want julle mag is deur die Here aan julle
gegee, en julle heerskappy is van die Allerhoogste.

Die Lesing uit die Wysheid van Salomo (4:7-15)

Die regverdige sal, selfs as hy vroeg te sterwe kom, in rus verkeer. Want ‘n
eervolle ouderdom is nie die langdurende nie, en word nie deur die aantal jare
gemeet nie. Insig is grysheid vir die mensdom, en ‘n vlekkelose lewe is ‘n hoë
ouderdom. Toe hy God welbehaaglik geword het, is hy liefgehad, en terwyl hy
tussen sondaars gewoon het, is hy weggeneem. Hy is weggeraap, sodat
boosheid nie sy begrip verander en lis sy siel bedrieg nie. Want die
betowering van slegtheid verduister die goeie, en die onsekerheid van
begeerte ondergrawe ‘n onskuldige gemoed. In ‘n kort tydjie vervolmaak, het
hy lange jare volgemaak, want sy siel het die Here behaag. Daarom het hy
hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid
onder sy heiliges is, en besoeking onder sy uitverkorenes.

Apostiga

Toon 4

“Kyk hoe ek bekleed is met jou beeld
wat Ek gevorm het,
daar ek My bo alle begrip verneder het,”
het die Here gesê.
“Waarom is dit dan vreemd, o vriend,
as Ek onder jou regterhand buk,
asof Ek een van jou mededienaars is,
en Ek my nakend omhul met die waters?
Want daar ek goedhartig is,
wil Ek hulle wat naak geword het
met ewige onverganklikheid beklee.”

Vers: Die see het dit gesien en gevlug, die Jordaan het agteruitgewyk. (Ps.
      113:3)

U is in die vlees gesien,
maar die skoot het U ontvang
                                        4


sonder om verbrand te word.
Want die vuuroond van lank gelede
wat nie die Jongelinge verbrand het nie, beeld dit uit.
Maar hoe sal ek wat gras is, o Meester,
U wat vuur is die hande oplê?
Alles in hemel en op aarde sidder voor U,
Almagtige Jesus, die Verlosser van ons siele.

Vers: Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)

“Was My in die waters van die Jordaan,
hoewel Ek glad geen onreinheid het nie,”
het die Here gesê,
“en daardeur sal die menslike natuur
wat deur die oortreding van Adam onrein geword het,
gewas en vernuwe word.
Want wanneer Ek gedoop word,
vind die wedergeboorte vir alle mense plaas
deur water en die Gees.”

Eer aan die Vader en aan die Seun en aan die Heilige Gees.

Toon 8

Ons vader Theodosius
ons, die menigte monnike, eer jou as ons leermeester,
want deur jou het ons geleer om op die waarlik reguit pad te gaan.
Salig is jy,
daar jy Christus gedien
en oor die mag van die vyand getriomfeer het,
o metgesel van Engele,
wat saam met Heiliges en regverdiges woon.
Bid saam met hulle tot die Here,
dat Hy Hom oor ons siele mag ontferm.

Nou en altyd en tot in ewigheid. Amen.

Toon 8

Die Engeleleërskare
was verbyster toe hulle U vandag in die Jordaan sien,
waar U nakend in die waters staan, o Verlosser,
en u vlekkelose hoof buig
om deur Johannes gedoop te word.
Want toe U uit vrye wil arm geword het,
is die wêreld verryk.
O Here, eer aan U.

Apolitikion vir die H. Theodosius - Toon 8
                                       5



Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Theodosius, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Apolitikion van die Fees van Teofanie – Toon 1

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

Die Veranderlike vir die Mettediens

Ná die Ses Psalms en Vredeslitanie ens., die Apolitikia soos tydens die
Vesperdiens.

Na die Eerste Psalmlesing, die volgende Kathisma:

Toon 4

Toe Josua, die seun van Nun,
die volk van God en die ark deur die Jordaanrivier voer,
het hy die toekomstige weldaad in ‘n skadubeeld geteken.
Want deur die Gees teken die mistieke deurgang van dié twee
in ‘n skadubeeld vir ons
‘n voorstelling van ons hervorming
en ‘n ware toekomsbeeld van ons wedergeboorte.
Christus het in die Jordaan verskyn
om die waters te heilig.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Herhaal:      Toe Josua, die seun van Nun,...

Na die Tweede Psalmlesing, die volgende Kathisma:

Toon 4

Dit is die tyd van die Teofanie.
                                       6


Christus het in die Jordaanrivier aan ons verskyn.
Kom, o gelowiges,
laat ons die water van die vergifnis van ons sondes skep,
want Christus het in die vlees kom woon
op soek na die skaap wat deur wilde diere gevang is.
En toe Hy dit vind, het Hy dit weer die Paradys ingelei,
daar Hy goedhartig is.
Christus het in die Jordaan verskyn
en die wêreld verlig.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Herhaal:     Dit is die tyd van die Teofanie...

Na die Polyeleos, die Kathisma van die Heilige.

Toon 3

Waar jy jou heilige hande na die hoogte ophef,
is jy as ‘n ligtende suil openbaar, o Heilige,
glansend deur die strale van jou gebede.
Want deur jou gees vleuels hemelwaarts te gee
en ‘n deelgenoot aan onsegbare dinge te word,
het jy heeltemal stralend geword,
terwyl jy Christus God smeek
om ons siele sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 3

Die Meester het vandag in die Jordaan gaan staan
waar Hy in die waters deur die Heilige Voorloper gedoop is.
Van Bo het die Vader nog bowendien getuig:
“Dit is my geliefde Seun.”
En die Gees het Hom in die vreemde gedaante
van ‘n duif op Hom vertoon.

Die Eerste Antifoon van die Bedevaartsliedere oftewel Anavathmi in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,
                                       7


Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon Toon 4

Kosbaar in die oë van die Here is die dood van sy heilige.

Vers: Wat sal ons die Here vergeld vir alles waarmee Hy ons beloon het?


Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U
              stuur ons die lof omhoog, tot die Vader en die Seun en die
              Heilige Gees, nou en altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige
              Evangelie. Vrede vir almal.

Volk          En vir u gees.

Priester      Die Lesing uit die heilige Evangelie volgens Lukas (4:1-15)

Volk          Eer aan U, o Heer, eer aan U.

In daardie tyd het Jesus vol van die Heilige Gees teruggekeer van die
Jordaan af, en is deur die Gees in die woestyn gelei, waar Hy veertig dae lank
deur die duiwel versoek is; en Hy het niks geëet in dié dae nie; en toe hulle
verby was, het Hy naderhand honger geword. Toe sê die duiwel vir Hom: As
U die Seun van God is, sê vir hierdie klip dat dit brood moet word. Maar
Jesus antwoord en sê vir hom: Daar is geskrywe: Die mens sal nie van brood
alleen lewe nie, maar van elke woord van God. Toe bring die duiwel Hom op
'n hoë berg en wys Hom al die koninkryke van die wêreld in 'n oomblik se tyd.
En die duiwel sê vir Hom: Ek sal U al hierdie mag gee en hulle heerlikheid,
                                      8


want dit is aan my oorgegee, en ek gee dit aan wie ek wil. As U my dan
aanbid, sal alles aan U behoort. En Jesus antwoord en sê vir hom: Gaan weg
agter My, Satan, want daar is geskrywe: Die Here jou God moet jy aanbid en
Hom alleen dien. Toe bring hy Hom na Jerusalem en stel Hom op die dak
van die tempel en sê vir Hom: As U die Seun van God is, werp Uself
hiervandaan neer. Want daar is geskrywe: Hy sal sy engele bevel gee
aangaande U om U te bewaar, en hulle sal U op die hande dra, sodat U nie
miskien u voet teen 'n klip stamp nie. En Jesus antwoord en sê vir hom: Daar
is gesê: Jy mag die Here jou God nie versoek nie. En toe die duiwel elke
versoeking geëindig het, het hy 'n tyd lank van Hom gewyk. En Jesus het in
die krag van die Gees na Galiléa teruggekeer, en daar het 'n gerug
aangaande Hom deur die hele omtrek uitgegaan; en Hy het in hulle sinagoges
geleer en is deur almal geprys.

(en Matthéüs (11:27-30)

Die Here het gesê: Alles is aan My oorgegee deur my Vader, en niemand
ken die Seun nie, behalwe die Vader; ook ken niemand die Vader nie,
behalwe die Seun en elkeen aan wie die Seun dit wil openbaar. Kom na My
toe, almal wat vermoeid en belas is, en Ek sal julle rus gee. Neem my juk op
julle en leer van My, want Ek is sagmoedig en nederig van hart, en julle sal
rus vind vir julle siele; want my juk is sag en my las is lig.)

Priester     Laat ons aandag gee.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.            Ek sal wetteloses u weë leer, en die goddeloses sal hulle tot
U wend.       Red my van bloedskuld, o God, God van my heil; my tong sal
                                       9


jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Heilige, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge
uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6

O Heilige Vader,
die berig oor wat jy vermag het,
waardeur jy in die hemele die loon van jou moeite gekry het,
het oor die hele aarde uitgegaan.
Jy het die Demone se slagordes verslaan,
en die stand van die Engele bereik
wie se lewe jy voortreflik nagevolg het.
Daar jy vrymoedigheid by Christus ons God het,
bid Hom om vrede vir ons siele.

Die Kanon van die Fees van Teofanie saam met hul Irmosse (8 troparia) en
dié van die Heilige (6 troparia) (wat nog vertaal moet word)

(Katawasias van die Fees van Teofanie)

Na die die Derde Ode, die volgende Kathismata

Toon 8

Deur op wonderbare wyse jou siel te tooi
deur selfbeheersing, inspanning en gebede,
het jy ‘n deelgenoot van die Heiliges geword, o gepresene.
En jy het waarlik die genadegawe om wonders te doen, ontvang,
                                      10


om die siektes te genees van hulle wat jou met geloof vereer.
Daarom verdryf jy die menigte Demone
en skenk jy deur genade die mense genesing,
o Goddraende Theodosius.
Bid tot Christus ons God om vergifnis van misstappe te skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Herhaal:     Deur op wonderbare wyse jou siel te tooi…

Nou en altyd en tot in ewigheid. Amen.

Die Jordaan lewer diens met sy stroom.
Johannes strek sy verganklike hand uit,
wanneer U in die vlees verskyn
om gedoop te word, o Onsienlike.
Die een het in vrees agteruitgewyk,
en die ander het met bewing die onverganklike aangeraak.
As waarlik die Lam van God,
die immerlewende Fontein,
het U fonteine, seë en mense geheilig.
Want die Drie-eenheid het te voorskyn gekom:
Van Bo noem die Vader U die Seun,
en die Heilige Gees daal saam neer.

Kontakion – Toon 8

In die voorhowe van jou Here geplant,
het jy koesterend die glansende deugde laat blom,
en jou kinders in die wildernis vermeerder,
natgelei met die buie van jou trane,
waar jy as hoof van die heilige kudde van God staan.
Daarom roep ons uit:
“Verheug jou, Vader Theodosius.”

Ikos

Hoewel jy van nature mens was, Vader,
is jy as medeburger van Engele geopenbaar.
Want jy het soos ‘n vleeslose jou lewe op aarde deurgebring, o wyse,
ná jy alle voorsorg vir die vlees weggewerp het.
Daarom hoor jy van ons:

Verheug jou, kind van ‘n eerbiedige Vader.
Verheug jou, spruit van ‘n vrome Moeder.
Verheug jou, wêreldburger van die woestyn.
Verheug jou, helder lig van die wêreld.
Verheug jou, omdat jy Christus van jongs af gevolg het.
Verheug jou, omdat jy die begeertes van die vlees laat verdor het.
                                     11


Verheug jou, bedienaar van heil aan Monnike.
Verheug jou, manier van vertroosting vir traes.
Verheug, omdat jy baie uit dwaling verlos het.
Verheug jou, omdat jy strome wonders geskenk het.
Verheug jou, omdat jy sorg vir die armes gedra het.
Verheug jou, ons beskermer en bevryder.
Verheug jou, Vader Theodosius.

Sinaksarion

Op die 11de van vandeesmaand, die Gedagtenis aan ons Heilige Vader,
Theodosius die Kloosterhoof, en Leermeester van die woestyn.

Verse:        Theodosius was aan die Hoof van die Gemeenskaplike lewe,
              en sy afsterwe was die Monnike se gemeenskaplike verlies.

Eksapostilarion – Toon 2

Ná jy jou gees van die hartstogte
se verwarring gereinig het, o Heilige,
het jy duidelik die Goddelike afspieëlinge ontvang
van die driemaalskynende Godheid wat bo alle lig is,
o alsalige Theodosius, die sieraad van Askete.
En nou, o Goddraende,
hou nie op om vir ons te bid nie.

Van die Fees – Toon 2

Hoe groot is u Goddelike werke,
my almagtige Verlosser!
Want hoewel U God voor alle tye is,
het U die Maagd se skoot ondergaan;
en ná U sonder verandering vlees geword het,
het U in die waters van die Jordaan, o Meester,
die natuur van sterwelinge gewas
van die onreinheid van die siel se vergrype.

Lofgesange – Toon 5

Na jy jou eers as ‘n huis van die heilige deugde gevestig het,
is jy waardig geag, o Theodosius,
om die Theotokos se heilige tempel te bewoon en te besoek.
Want jy was daaraan geheg om die glans van God te aanskou.
Maar nou sien jy die majesteit en die onuitspreeklike skoonheid
van die ware tabernakel, o Heilige,
wat die Allerhoogste gegrondves het
en waar Hy graag hulle laat woon wat na Hom opkyk.
Smeek Hom om ons siele sy groot barmhartigheid te skenk.

Deur jou met asketiese inspanning te reinig,
                                       12


het jy ‘n navolger van jou Meester geword, o alsalige.
Want jy het die hartstog genees van haar wat jou some aangeraak het.
Jy het hulle wat van honger wegkwyn in die woestyn gevoed,
deur vir hulle uit ‘n onversadigbare skatkis te voorsien,
en ‘n gawe van God geword, waarop jou naam ook dui.
Jy het die Ortodokse geloof verkondig, o Heilige,
terwyl jy die raserny van die tiran as niks beskou,
en Christus smeek
dat ons siele sy groot barmhartigheid gegee mag word.

Na jy die vlam aangesteek het
van ‘n onwankelbare, gloeiende en innige liefde vir God,
het jy vanaf die hemel ‘n fakkel teruggebring,
wat die Goddelike welbehae aan jou openbaar
om ‘n allerheilige tempel, ‘n leerskool van die deug, te bou,
‘n versorginsoord vir siele.
Jy het dit ontvang en met eerbied tot voltooiing gebring.
Jou veelstrydende liggaam is daarbinne neergeplaas,
by uitstek vereer onder heilige kiste, o alsalige.
Smeek Christus om ons siele sy groot barmhartigheid te skenk.

Jy het waarlik met vreugde en blydskap van siel
gekom by die wonderbare tabernakel,
by die huis van God, o Theodosius,
waar die klank van die feesvierendes, o Vader,
en van verkwikkende, soete lofsang gehoor word,
asook van die onuitspreeklike vreugde en genot
waaraan jy ook deel sou hê, o salige.
Daar jy dit alleen begeer het,
het jy die vlees gedood.
Jy het dit ook verkry ná jy jou met heilige geregtigheid getooi het,
terwyl jy Christus smeek
dat ons siele sy groot barmhartigheid gegee mag word.

Eer aan die Vader en aan die Seun en aan die Heilige Gees.

Toon 2

‘n Leer van die deugde,
is hy as voorbeeld op aarde aangetoon.
Laat ons hom prys as sieraad van Askete.
Want nadat hy waarlik askese beoefen het,
soos Antonius die Grote,
deur matelose nederigheid aan die dag te lê,
en sy mense vroom soos skape op te pas,
het hy deurgedring na die heilige kraal
waar die koor van Heiliges gevestig is.
Laat ons daarom dringend uitroep:
“Vergeet nie nie jou kudde nie, alsalige Theodosius,
maar ons bid jou,
                                        13


red ons deur jou gebede tot die Heer.

Nou en altyd en tot in ewigheid. Amen.

Toon 2

Vandag het Christus na die Jordaan gekom om gedoop te word;
vandag raak Johannes die hoof van die Meester aan.
Die Magte van die hemele was buite hulleself by die aanskoue van dié
sonderlinge misterie:
die see het dit gesien en gevlug,
die Jordaan het dit gesien en omgedraai.
En ons, die verligtes, roep uit:
“Eer aan God wat verskyn het,
en op die aarde gesien is en die wêreld verlig het.”

Die Groot Doksologie word gesing.

[A]   Eer aan U, wat ons die lig laat sien het. Eer aan God in die hoogste
      hemele, en vrede op aarde, in die mense 'n welbehae.

[B]   Ons besing U, ons loof U, ons aanbid U, ons verheerlik U, ons dank U
      vir u groot heerlikheid.

[A]   Here Koning, hemelse God, almagtige Vader; Here, eniggebore Seun,
      Jesus Christus; en Heilige Gees.

[B]   Here God, Lam van God, Seun van die Vader, wat die sonde van die
      wêreld wegneem, ontferm U oor ons; U wat die sondes van die wêreld
      wegneem.

[A]   Aanvaar ons smeking, U wat sit aan die regterhand van die Vader, en
      ontferm U oor ons.

[B]   Want U alleen is heilig, U alleen is die Heer, Jesus Christus, tot eer van
      God die Vader. Amen.

[A]   Ek sal U elke dag loof, en u Naam prys tot in ewigheid, ja tot in alle
      ewigheid.

[B]   Gee, Here, dat ons vandag van sonde bewaar mag word.

[A]   Lofwaardig is U, o Heer, die God van ons vaders, en geprys en
      verheerlik is u Naam tot in ewigheid. Amen.

[B]   Laat u barmhartigheid, Here, oor ons wees, soos ons ons hoop gestel
      het op U.

[A]   Lofwaardig is U, o Here, leer my u gebooie.
                                       14


[B]   Lofwaardig is U, o Meester, leer my u gebooie.

[A]   Lofwaardig is U, o Heilige, leer my u gebooie.

[B]   Here, U het vir ons 'n toevlug geword van geslag tot geslag. Ek het
      gesê: O Here, ontferm U oor my. Genees my siel, want ek het teen U
      gesondig.

[A]   Here, tot U het ek my toevlug geneem. Leer my om u wil te doen, want
      U is my God.

[B]   Want by U is die fontein van die lewe. In u lig sal ons die lig sien.

[A]   Laat u barmhartigheid voortduur vir die wat U ken. Heilige God, Heilige
      Magtige, Heilige Onsterflike, ontferm U oor ons.

[B]   Heilige God, Heilige Magtige, Heilige Onsterflike, ontferm U oor ons.

[A]   Heilige God, Heilige Magtige, Heilige Onsterflike, ontferm U oor ons.

[B]   Eer aan die Vader en aan die Seun en aan die Heilige Gees.

[A]   Nou en altyd en tot in ewigheid. Amen.

[B]   Heilige Onsterflike, ontferm U oor ons.

[A]   Heilige God,

[B]   Heilige Magtige

[A]   Heilige Onsterflike

[B]   ontferm U oor ons.

Apolitikion vir die H. Theodosius - Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Theodosius, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

[Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Apolitikion van die Fees van Teofanie – Toon 1

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
                                      15


en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.]

Die veranderlike vir die Goddelike Liturgie

Die Typika word gesing.
Prokimenon – Toon 7

Kosbaar in die oë van die Here is die dood van sy heilige.

Vers: Wat sal ons die Here vergeld vir alles waarmee Hy ons beloon het?

Die Lesing uit die Brief van Paulus aan die Hebreërs (13:7-17)
Broeders, gedenk julle voorgangers wat die woord van God aan julle
verkondig het…

Halleluja (3x) - Toon 6 (Ps. 111)
Salig is die man wat die Here vrees; in sy gebooie sal hy ‘n groot welbehae
hê.
Sy geregtigheid bestaan tot in ewigheid. Sy horing sal in eer verhoog word.

Die Lesing uit die Evangelie volgens Matthéüs (11:27-31)

Die Here het gesê: Alles is aan My oorgegee deur my Vader, en niemand
ken die Seun nie, behalwe die Vader; ook ken niemand die Vader nie,
behalwe die Seun en elkeen aan wie die Seun dit wil openbaar. Kom na My
toe, almal wat vermoeid en belas is, en Ek sal julle rus gee. Neem my juk op
julle en leer van My, want Ek is sagmoedig en nederig van hart, en julle sal
rus vind vir julle siele; want my juk is sag en my las is lig.

Kommunielied:
Die regverdige sal in ewige gedagtenis wees. Halleluja.
