                                         1


Menaion November 1 – Die Heilige Onbaatsugtiges Kosmas en Damianos

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende Stigiere, elkeen twee keer.

Toon 6

Deur heel hul verwagting
in die hemele weg te lê
het die Heiliges op aarde 'n onvervreembare skat vergaar,
en wat hulle kosteloos ontvang het,
gee hulle as kostelose genesinge aan die siekes.
Soos daar in die Evangelie staan,
het hulle geen goud of silwer verwerf nie.
Aan mense sowel as vee het hulle hul weldade bewys.
Daarom, omdat hulle in alles aan Christus gehoorsaam geword het,
bid hulle met vrymoedigheid vir ons siele.

Herhaal bg. Deur heel hul verwagting…

Die eensgesinde paar Heiliges wat ‘n blyplek deel,
en een in lewenswandel en van siel is,
het aan verganklike stof op aarde ‘n walging gehad,
maar as Engele in die vlees as burgers van die hemel opgetree.
Daarom verleen hulle genesinge aan die lydendes
en skenk hulle kosteloos hul weldade aan die behoeftiges.
Laat ons hulle deur die jaarlikse feeste op waardige wyse besing,
daar hulle met vrymoedigheid vir ons siele bid.

Herhaal bg. Die eensgesinde paar Heiliges wat ‘n blyplek deel…

Ná hulle heel die Drie-eenheid in hulle laat woon het,
laat die beroemde paar Godgesindes, Kosmás en Damianós,
soos fonteine waters van genesing opwel uit ‘n lewedraende bron.
Deur aanraking genees hul relieke lyding
en selfs net hulle name verdryf siektes vanuit sterflinge.
Hulle is behoeders van almal wat hul toevlug tot hulle neem,
want met vrymoedigheid bid hulle tot Christus vir ons siele.

Herhaal bg. Ná hul heel die Drie-eenheid in hul laat woon het…

Eer aan die Vader en aan die Seun en aan die Heilige Gees.

Toon 6

Oneindig is die genade van die Heiliges
wat hulle van Christus ontvang het.
Daarom is hulle relieke deur Goddelike krag
                                          2


voortdurend deur wonders werksaam.
Ook wanneer selfs net hul name met geloof aangeroep word,
bevry hulle mense van ongeneeslike pyne.
O Here, bevry ook ons deur hulle
van lyding na siel en liggaam,
as die Mensliewende.

Nou en altyd en tot in ewigheid. Amen.

Toon 6

Deur my wil het ek tot ‘n val gekom
en deur misleiding ‘n slaaf van die tiran geword, o Bruid van God.
Tot u hoogwonderbare goedhartigheid en vurige gebed
neem ek ellendige my toevlug, Alheilige Maagd.
Red my daarom van versoekinge en verdrukkinge
en verlos my van demoniese aanslae, o Al-onskuldige,
sodat ek u mag verheerlik,
met liefde mag vereer en besing
en u groot mag maak, immersalige Meesteres.

Of die Kruistheotokion (op Woensdae en Vrydae)

Soos Simeon gesê het, Alheilige Meesteres,
het ‘n swaard deur u hart gegaan,
toe u aanskou hoe Hy wat deur ‘n onuitspreeklike woord uit u voortgestraal het,
soos ‘n veroordeelde deur wetteloses op ‘n Kruis verhoog word,
asyn en gal gegee word om te drink,
in die sy deurboor word
en aan die hande en voete vasgeslaan word.
En jammerend het u op moederlike wyse gekerm en uitgeroep:
“Wat is hierdie nuwe misterie, my allerdierbare Kind?”

By die Apostiga

Toon 2

Die fontein van genesinge
het slegs een een keer per jaar genees,
maar die tabernakel van die Onbaatsugtiges
genees die hele menigte van siekes.
Want die rykdom van die Heiliges kom niks kort nie
en is onuitputlik.
Deur hul smeking, o Christus,
ontferm U oor ons.

Vers. Wonderbaar is God in sy Heiliges, die God van Israel.

Deur Goddelike verlange en liefde vir die toekomende dinge,
het julle ‘n lewe van daadkragtigheid gely
                                          3


en die weë van verlossing afgelê.
Daarom het julle, deur die reinheid van jul siele onbevlek te bewaar,
volkome afstand gedoen van die stoflike.
Verguld deur die Goddelike Gees, o Onbaatsugtiges,
skenk julle sonder om goud te ontvang genesing aan die siekes,
o heilige tweetal, o ligtralende paar,
o verligte Goddelike jukgenote,
wat ons in verdukkinge en siektes besoek
en die siektes van ons siele onbaatsugtig genees.

Vers. Vir sy heiliges op aarde het die Here wonders gedoen.

Hoewel julle groot gawes waardig geag is, o albesongenes,
het julle in nederigheid van lewenswyse op aarde gelewe.
En deur orals rond te gaan
en kosteloos die lyding van siekes te genees,
is julle as metgeselle van die Engele gesien,
o Kosmás en wyse Damianós, allersalige broers,
deur jul gebede genees julle ons lyding.

Eer aan die Vader en aan die Seun en aan die Heilige Gees.

Toon 6

Daar julle altyd Christus het Wat deur julle werk,
doen julle wonders in die wêreld, o Heilige Onbaatsugtiges,
deur die siekes te genees.
Want jul spreekkamer is ‘n onuitputlike bron:
Hoe meer daaruit geput word, hoe meer loop dit oor,
en wanneer dit uitgegiet word, bly dit oorvloedig.
Elde dag geledig en gevul,
skenk dit aan almal sonder om tekort te skiet.
En hulle wat skep word met genesinge versadig,
en tog bly dit onuitputlik.
Wat moet ons julle daarom noem?
Dienende artse van liggaam en siel,
Geneeshere van ongeneeslike lyding
wat almal kosteloos genees
wat genadegawes van die Verlosser Christus ontvang het,
Hy wat ons sy groot barmhartigheid skenk.

Nou en altyd en tot in ewigheid. Amen.

Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Onbaatsugtiges,
dat Hy Hom oor siele mag ontferm.
                                          4


Of die Kruistheotokion (op Woensdae en Vrydae)

Toe u reine Maagd en Moeder sien hoe ‘n allerwettelose volk
U wederregtelik aan ‘n Kruis vasslaan,
is haar hart verwond, o Verlosser,
soos Simeon voorspel het.

Apolitikion – Toon 8

O Heilige wonderdoenende Onbaatsugtiges,
besoek ons krankhede.
Julle het verniet ontvang,
gee ook verniet aan ons.


Die Veranderlike vir die Mettediens

Na die Derde Ode

Kathisma – Toon 8

Daar julle die gawe van wonderwerke
op sonderlinge wyse van Christus uit die hemel ontvang het,
genees julle ewigdurend alle lyding.
Want die genade van die Gees het in julle verskyn
en dit gee die vermoë tot Goddelike genesinge.
Daarom het julle deur jul onbaatsugtige ingesteldheid en geloof
‘n oorvloed onverganklike seëninge verkry.
O Goddraende Onbaatsugtiges, bid tot Christus God
om vergewing van oortredinge te skenk
aan hulle wat jul heilige gedagtenis met liefde vier.

Eer aan die Vader en aan die Seun en aan die Heilige Gees.

Toon 8

Deur die genade van die Gees is julle aan almal bewys
as wonderdoenende skenkers van genesinge
en as stralende lampe van wonders.
Want deur geloof bedou julle die vlam van die hartstogte
en koester julle die denke van die Gelowiges.
Daarom terwyl ons jul heilige tempel as siekehuis vir ons siele bekom het,
neem ons ons toevlug daarheen.
O Goddraende Onbaatsugtiges, bid tot Christus God
om vergewing van oortredinge te skenk
aan hulle wat jul heilige gedagtenis met liefde vier.

Nou en altyd en tot in ewigheid. Amen.
                                          5


Theotokion

Kom, o gelowiges, laat ons almal
die Koningin, die Moeder van die Skepper van almal,
met ons stemme verheerlik en besing terwyl ons uitroep:
“O bron van vreugde, albesonge Maagd,
behoed en beskud deur u gebede hulle wat u eer.
Want as Moeder van God het u vrymoedigheid
om medelye te betoon en genesing te skenk.
Daarom roep ons uit tot u:
Bid tot u Seun en God dat vergifnis aan u dienaars geskenk mag word
wat u saadlose geboortegewing reggelowig vereer.

Of die Kruistheotokion (op Woensdae en Vrydae)

Toe die Reine die Lam en herder aan die Kruis sien hang,
is sy in haar hart getref
en het sy moederlik geweekla:
“Wee my! O Lig van die wêreld, my God en Heer,
Om wie se ontwil verduur u nou uit vrye wil hierdie dinge?
U wil aardgeborenes volkome red
en u bedorwe beeld in die Goddelike lewe vestig.
Ek verheerlik u lyding.
U het dit vanweë u innige medelye verduur
en die smarte van almal volkome genees deur u eie.


Kontakion – Toon 2

Julle het die genade van genesing ontvang
en krag verbrei oor die wat in nood verkeer,
o glorieryke wonderdoenende Artse,
maar werp deur jul besoeking die vermetelheid van die vyand omver
en red die wêreld deur jul wonders.

Ikos

Die woord van wyse artse oortref alle begrip en wysheid, want omdat hulle die
genade van die Allerhoogste ontvang het, skenk hulle krag aan almal. Daaraom het
hulle ook aan my die genade van uiteensetting geskenk om hulle as Goddraende,
Godwelbehaaglike dienaars te besing, wat ‘n oorvloed van genesinge verleen, want
hulle verlos almal van smarte en genees die wêreld deur hul wonders.

Sinkasarion

Op die 1ste van vandeesmaand die Gedagtenis aan die Heilige, wonderdoenende
Onbaatsugtiges, Kosmás en Damianós, seuns van Theodoti van Asië.

Verse.        Ook al het die Onbaatsugtige paar die aarde prysgegee,
              vervul hulle weer soos voorheen die aarde met hul wonders.
                                          6


             Op die eerste November het die twee genesende ligte vanaf die aarde
             na bo gevlieg.


Op dieselfde dag, die Gedagtenis aan die Heilige Martelaresse, Kyriaina en Juliani.

Op dieselfde dag die Gedagtenis aan die Heilige Martelare Caesarius, Dasius en vyf
ander.

Op dieselfde dag, die Gedagtenis aan die Heilige Hiëromartelare, Johannes die
Biskop en Jakob die Priester.

Op dieselfde dag die Gedagtenis aan die Heilige Martelaar Hermingeld.

Die Heilige Martelare Kyprianos en Juliani word deur vuur vervolmaak.

Die Gedagtenis aan die Heilige nuwemartelaar en Biskop Jakobus en sy twee
dissipels, Jakobus die diaken en Dionysios die monnik wat in 1520 deur verwurging
vervolmaak is.

Ons Heilige vader David wat in Efvia die askese beoefen het, word in vrede
vervolmaak.

Deur die gebede van u Heiliges, o God, ontferm U oor ons en red ons. Amen.

Eksapostilarion – Toon 3

Daar julle die genade van genesinge van God ontvang het,
o salige Onbaatsugtiges,
genees julle siektes en maak julle almal gesond
wat hul met geloof na jul heilige tempel haas.
Daarom noem ons eendragtig en op waardige wyse
jul eerwaardige gedagtenis salig.

Theotokion

O Al-onbevlekte,
u het God, die Woord van God, gebaar
wat op alwyse manier die voortreflike verlossende heilsbestel voltrek het.
Daarom besing ons u almal op waardige wyse,
omdat u by Hom bid
dat ons van siektes en allerhande gevare verlos mag word.

Lofpsalms – Toon 1

Julle het die genade van genesing van God ontvang
en onbaatsugtig genees julle die lyding van siel en liggaam,
o Onbaatsugtiges vir die hele wêreld.
Daarom toon Christus wat deur julle die gawe van gesondheid aan gelowiges skenk,
julle as onfeilbare ligbakens vir die wêreld aan.
                                          7


Bid tot Hom dat ons siele gered mag word.

Ná julle uit die hemelse voorsienigheid onmeetlike genesinge geput het,
laat julle vir al die gelowiges genesinge opwel, o Onbaatsugtiges.
Want op bo-natuurlike wyse genees julle die lyding van die siekes
deur mistieke snykunde
wanneer julle uit die skatkiste van die Gees
vir die lydendes reddende medisyne aanbied.
Daar julle ’n eerwaardige tempel van die Drie-eenheid, die bron van lewe, geword
het,
wat duidelik vir Hom ‘n woning in julle gemaak het,
bid tot Hom dat ons siele gered mag word.

Toon 2

Die koor van Heiliges verheug hulle tot in ewigheid,
want hulle het die Koninkryk van die hemele beërwe.
Die aarde wat hul relieke ontvang het,
het ‘n welriekende geur afgegee.
Hulle het dienaars van Christus geword
en hulle in die ewige lewe tuis gemaak.

Geneesheers van die krankes,
skatkiste van genesinge,
behoeders van die gelowiges,
alomberoemde Onbaatsugtiges,
genees hulle wat in hul nood uitroep en in pyn verkeer.
Smeek die goeie God saam met Theodoti
dat ons van die strikke van die vyand bevry mag word.

Eer aan die Vader en aan die Seun en aan die Heilige Gees.

Toon 4

Daar julle oor ‘n bron van genesinge beskik, o Heilige Onbaatsugtiges,
skenk julle gesondheid aan almal wat daarom vra,
want julle is die grootste gawes waardig geag
vanuit die onuitputlike bron van Christus die Verlosser.
Want vir julle wat eweveel ywer as die Apostels het, sê die Here:
“Kyk, Ek het julle gesag oor onreine geeste gegee,
om hulle uit te dryf,
en om alle siektes en alle swakhede te genees.”
Daarom, nadat julle goed volgens sy gebooie gelewe het,
het julle dit verniet ontvang, en gee julle dit verniet,
en genees julle die lyding van ons siele en liggame.

Nou en altyd en tot in ewigheid. Amen.

Theotokion
                                           8


Verheug u, toevlug en sterkte van Christene.
Verheug u, hemelse leer,
Verheug u, kleinood van maagdelikheid.
Verheug u, o Theotokos, die redelike ark van die Goddelike heerlikheid.
Verheug u, die roem en steun van die wêreld,
die herstel van die gevallenes,
die tabernakel vol lig, die heilige en algoeie .

Of die Kruistheotokion (op Woensdae en Vrydae)

Toe die Alreine Christus die mensliewende gekruisig
en deur ‘n spies in die sy deurboor sien,
het sy geweekla en uitgeroep:
“Wat is dit, my Kind?
Wat het ‘n ondankbare volk U vergeld
vir die goeie wat U aan hulle gedoen het
en waarom haas U daarna om my kinderloos te laat, o Allerdierbare?
Ek is verbyster deur u vrywillige kruisiging, o Goedhartige.”

By die Apostiga, stigiere uit die Oktoig

Eer aan die Vader en aan die Seun en aan die Heilige Gees.

Toon 8

Wie sal hom nie verwonder nie?
Wie sal nie getrou die wonders van die wyse, glorieryke Onbaatsugtiges verheerlik
en besing nie?
Want ná hul heilige oorgang,
skenk hulle ryklik aan almal wat hulle na hul haas genesinge
en laat hul kosbare, heilige relieke die genade van gesondheid opwel.
O Heilige Paar! O kosbare skedels!
O die wysheid en heerlikheid van die genade wat deur God aan ons gegee is!
Laat ons daarom met gesange ons weldoener, God, besing
Wat hulle aan ons getoon het
vir die genesing van ons siele en liggame.

Nou en altyd en tot in ewigheid. Amen

Theotokion - Toon 8

Aanvaar, o Meesteres,
die smeekgebede van u dienaars,
en verlos ons van alle behoeftes en verdrukking.

Of die Kruistheotokion (op Woensdae en Vrydae)

“Ek kan dit nie verduur om U wat almal ontwaking gee,
te sien slaap aan die kruis nie,
sodat U aan almal wat van ouds deur die oortreding van die vrug
                                       9


in ‘n dodelike slaap verval het,
‘n Goddelike, reddende ontwaking mag skenk,”
het die Maagd met geweeklag gesê.
Ons verheerlik haar.
