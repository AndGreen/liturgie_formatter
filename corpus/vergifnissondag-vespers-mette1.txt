                                        1


Triodion: Die Veranderlike vir die Vesperdiens en Mette vir die Sondag van
Vergifnis (Suiwelsondag).

Vespers: Sondag van Vergifnis

Na Heer, ek het U aangeroep in die Toon van die Week gesing is, word 6 stigiere
van die Opstanding in dieselfde Toon gesing, en daarna die volgende vier
stigiere in Toon 6, om saam 10 stigiere te maak.

Toon 6

Vers 1:

Die Heer, my Skepper,
het stof uit die aarde geneem
en my lewend gemaak
deur my 'n siel te skenk deur sy lewewekkende asem
en Hy het my op aarde geëer
as heerser oor alles wat gesien kan word,
en as deelgenoot van die Engele.
Maar die listige satan het van 'n slang as instrument gebruik gemaak,
om my met spys te verlei
en my van die heerlikheid van God afgesny,
en aan die diepste dood in die aarde oorgegee.
Maar as die goedhartige Meester,
roep my weer na U terug.

Vers 2:

Ek, die ongelukkige,
het my van die Godgeweefde gewaad ontdaan, o Heer,
deur op raadgewing van die vyand ongehoorsaam te wees
aan u goddelike voorskrif en ek is nou beklee
met vyeblare en 'n onderkleed van vel.
Ek is veroordeel om vol moeite my brood te eet,
in die sweet van my aangesig.
Want die aarde is vervloek om net dorings en dissels voort te bring.
Maar U wat aan die einde van die tye
vlees geword het uit die Maagd,
roep my weer terug na U,
en lei my weer in in die Paradys.

Vers 3:

Al-eerbiedwaardige paradys,
skoonste skoonheid,
                                         2


woonplek deur God gegrondves,
ewige vreugde en genieting,
roem van die regverdiges,
en genot van die Profete,
tuiste van die Heiliges,
smeek deur die ruising van jou blare
tot die Skepper van die heelal
om vir my die poort te open
wat ek deur my oortreding gesluit het,
sodat ek weer deel kan hê aan die Boom van die lewe,
en die vreugde wat ek vroeër in jou geniet het.

Vers 4:

Vir sy ongehoorsaamheid is Adam verban uit die Paradys,
en gewerp uit die oord van vreugde:
Mislei deur die woorde van die vrou,
sit hy naak oorkant die plek en ween: "Wee my!"
Laat ons dus die tyd van die Vas met ywer opneem
en gehoorsaam wees aan die oorlewering van die Evangelie,
sodat ons Christus daardeur mag behaag,
en weer verblyf in die Paradys mag ontvang.


Na Eer aan die Vader en aan die Seun en aan die Heilige Gees.

Toon 6
Adam het buite die Paradys gesit en geweeklaag,
en bitter geween oor sy naaktheid:
"Wee my, wat deur sluwe bedrog verlei en besteel is,
en daardeur vervreem is van die heerlikheid.
Wee my, wat in onskuld naak was, maar nou verleë is!
O Paradys, ek sal nie langer jou vreugde geniet nie;
ek sal nie langer my Heer en God en Skepper aanskou nie,
want ek sal terugkeer tot die stof waaruit ek geneem is.
Barmhartige Medelydende, ek roep tot U:
“Ontferm U oor my wat geval het.”


Dan die Theotokion (Dogmatikon) in die Toon van die Week, gevolg deur O Blye
Lig…en die Prokimenon van die Dag, Die Here is koning…

Indien die Litie/Artoklasia gevier word, word die stigiere van die Heilige aan wie
die Kerk toegewy is, gesing, en daarna:

Eer aan die Vader en aan die Seun en aan die Heilige Gees.
                                         3


Toon 6

Die son het sy strale verberg,
die maan en die sterre het in bloed verander,
die berge het van angs gehuiwer,
en die heuwels het gesidder, toe die Paradys gesluit is.
Toe hy daaruit weggaan, het Adam homself in die gesig geslaan en gesê:
“O Barmhartige, ontferm U oor my, die gevallene.”

Nou en altyd en tot in ewigheid. Amen.

Toon 6

Op mistieke wyse besing ons u, o Theotokos Maria.
Want u is as die troon van die Groot Koning bewys,
‘n heilige tabernakel, wyer as die hemele,
rytuig van die Gerubim, hoër as die Serafim,
‘n bruidsaal van heerlikheid.
Want uit u het die God van almal, toe hy vlees aangeneem het, voortgekom.
Smeek Hom dat ons siele gered mag word.

Apostiga: die stigiere van die Opstanding in die Toon van die Week.

Na "Eer aan die Vader…":

Toon 6

Omdat hy geëet het, is Adam verdryf uit die Paradys;
daarom het hy daarteenoor gaan sit en jammerlik geween
en met 'n klaende stem gesê:
"Wee my, wat het my, ongelukkige, oorgekom!
Een gebod van die Meester het ek oortree,
en daardeur het ek my van allerhande seëninge beroof.
O allerheilige Paradys,
om my ontwil is jy geplant,
maar deur Eva weer gesluit.
Smeek Hom wat jou geskep het,
en wat ook my Skepper was,
dat ek weereens met jou blomme gevul mag wordl"
Toe het die Verlosser vir hom gesê:"
Ek wil nie hê my skepsel moet verloregaan nie,
maar Ek begeer dat hy gered word,
en tot die kennis van die waarheid kom,
want elkeen wat na My toe kom,
sal Ek nooit verwerp nie."
                                         4


Nou en altyd en tot in ewigheid. Amen.

Theotokion

Toon 6

My Skepper en Verlosser, Christus die Heer,
het uit u skoot voortgekom, o alreine,
en het Hom met my beklee,
en Adam van die vloek van ouds verlos.
Daar u die Moeder van God is en ware Maagd,
roep ons u, o alreine,
sonder ophou die "verheug u" van die Engel toe:
Verheug u, o Meesteres,
Beskermster, beskutting
en verlossing van ons siele.

Apolitikion van die Opstanding in die Toon van die Week (en van die Heilige van
die Dag) en die gepaardgaande Theotokion.

Die Mette vir die Sondag van Vergifnis

Na die Ses Psalms en die Vredeslitanie sing ons Die Here is God in die Toon
van die Week gevolg deur die Opstandingsapolitikion ens. soos tydens die
Vesperdiens, gevolg deur die Klein Litanie en die Kathismata in die Toon van die
Week, en daarna die Evlogitaria/Lofprysinge van die Opstanding, nog ‘n Klein
Litanie, die Hipakoï en die Anavathmi in die Toon van die Week.

Daarna volg die Oggendevangelie, Nou dat ons die Opstanding van Christus
aanskou het…, Psalm 50 en daarna:

Toon 8

Eer aan die Vader en aan die Seun en aan die Heilige Gees.

Open vir my die deure van bekering, o Leweskenker,
want my siel gaan vroeg na u heilige Tempel,
geklee in die tempel van my liggaam wat heeltemal bevlek is.
Maar daar U medelydend is,
reinig my deur u deernisvolle barmhartigheid.

Nou en altyd en tot in ewigheid. Amen.

Lei my op die weë van verlossing, o Theotokos,
want ek het my siel met skandelike sondes bevuil
en my lewe met traagheid verkwis.
                                         5


Maar deur u gebede
Reinig my van alle onreinheid.

Toon 6

Ontferm U oor my, o God, volgens u groot barmhartigheid
en wis volgens die oorvloed van u medelye my oortreding uit.

As ek, ellendige, dink aan die menigte van my aaklige dade,
sidder ek vir die vreeswekkende oordeelsdag.
Maar met vertroue op u ontfermende mededoë
roep ek soos Dawid tot U:
Ontferm U oor my, o God,
volgens u groot barmhartigheid.

Naas die Kanon van die Opstanding in die Toon van die Week, en dié van die
Theotokos in die Toon van die Week, is daar ook die Kanon van die Triodion (in
Toon 6) wat nog nie vertaal is nie. Na die Derde Ode volg:

Kathisma Toon 4

Adam is deur die bitter spys uit die Paradys van vreugde gewerp
toe hy deur genotsug nie die gebod van die Meester nagekom het nie,
en hy is veroordeel om die aarde waaruit hy geneem is, te bewerk,
en om met baie sweet sy boord te eet.
Laat ons daarom selfbeheersing bemin,
sodat ons nie soos hy buite die Paradys moet weekla nie,
maar daar in mag gaan.

Eer aan die Vader en aan die Seun en aan die Heilige Gees.

Nou het die tyd van die deugde aangebreek,
en die Regter is voor die deur.
Laat ons nie somber wees nie,
maar kom, laat ons vas en trane, ootmoed en aalmoese bring,
en laat ons roep:
“Ons het gesondig, meer as die sandkorrels van die see,
maar vergewe ons almal alles,
sodat ons die onverganklike kroon mag ontvang.

Nou en altyd en tot in ewigheid. Amen.

Theotokion

Laat ons, onwaardiges, nooit nalaat
om u groot dade te vertel nie, o Theotokos;
                                       6


want as u ons nie deur u gebede beskerm het nie,
wie sou ons uit so baie gevare gered het?
Wie sou ons tot nog toe in vryheid bewaar het?
O Meesteres, mag ons nie van u weggaan nie,
want u red u dienaars altyd uit allerhande gevare.

Kontakion - Toon 6

O Meester, Gids van die Wysheid,
Skenker van verstandigheid,
wat die onverstandiges onderrig,
en die armes beskerm:
versterk en verlig my hart.
Gee my 'n woord in, o Woord van die Vader,
want kyk, ek sal nooit my lippe daarvan weerhou nie
om tot U uit te roep:
“O barmhartige Heer,
ontferm U oor my wat weggeval het.”

Ikos.

Adam het eens teenoor die genot van die Paradys gesit en ween,
sy gesig met hande geslaan, en gesê:
O Barmhartige, ontferm U oor my die gevallene.
Toe Adam die engel sien wat hom verdryf en die poort van die Goddelike Tuin
sluit,
het hy swaar gekreun, en gesê:
“O Barmhartige, ontferm U oor my die gevallene.
O Paradys, deel in die leed van jou eienaar wat arm geword het,
en smeek die Skepper met die geruis van jou blare
om jou nie te sluit nie:
O Barmhartige, ontferm U oor my die gevallene.
O Paradys aldeugsaam, alheilig, alsalig,
wat ter wille van Adam geplant is en ter wille van Eva gesluit is,
smeek God ter wille van die gevallene:
O Barmhartige, ontferm U oor my die gevallene. “

Sinaksarion van die Menaion en daarna van die Sondag van Vergifnis:

Vandag herdenk ons die ballingskap van die Eersgeskape Adam uit die Paradys
van genot.

Verse:       Laat die wêreld weekla met die geslagte van ouds,
             deur soete spys het dit saam met die gevallenes geval

Deur u onuitspreeklike goedhartigheid, o Christus ons God, ag ons die genieting
                                          7


van die Paradys waardig en ontferm U oor ons, daar U alleen mensliewend is.
Amen.

Eerste Katawasia – Toon 6

Terwyl hulle die dieptes te voet
oorgesteek het asof dit droë grond was,
het Israel toegekyk hoe die vervolgende Farao verdrink
en hardop geroep:
“Laat ons 'n oorwinnigslied vir God sing.”

Derde Katawasia

Niemand is heilig buiten U, o Heer my God;
Wat die horing van u getroues verhef het, o Goeie,
en hulle gevestig het
op die rots van belydenis van U

Vierde Katawasia

Die Kerk sing op Godpassende wyse:
Christus is my sterkte, my God en Heer!
En sy verhef haar stem
in 'n suiwere gees
en vier fees in die Here.

Vyfde Katawasia

Verlig, met Goddelike Lig, o Goeie,
die siele van hulle wat U vroeg met liefde soek,
smeek ek U, o Woord van God,
sodat hulle mag weet dat U die ware God is
wat hulle uit die donker van oortredinge terugroep.

Sesde Katawasia

Terwyl ek die see van die lewe, gadeslaan,
waar dit deur die vloedgolf van versoekinge dein,
haas ek my na u kalm hawe en roep ek tot U:
Trek my lewe op uit die bederf,
U wat groot van barmhartigheid is.

Sewende Katawasia

'n Engel het die vuuroond vir die Jongelinge met dou benat,
maar die gebod van God het die Chaldeërs met vuur verteer
                                         8


en die tiran oorreed om uit te roep:
“Geseënd is U, o God, van ons Vaders.”

Ons prys, loof en aanbid die Here, en besing en verhef Hom tot in ewigheid.

Agste Katawasia

U het uit die vlam dou op die Heiliges uitgestort
en met water die offer van die regverdige verteer,
want U, Christus, doen alles deur slegs u wil alleen:
Ons verhef U tot in alle ewig-heid.

Diaken       Ons vereer die Theotokos en Moeder van die Lig met liedere en
             verheerlik haar.

Die diaken* bewierook die heiligdom, ikonostasis, naaf en Volk.

Die Magnificat

My siel maak die Here groot…ens.

Negende Katawasia

Dit is onmoontlik vir mense om God te aanskou,
Wie die Engeleskare nie durf aankyk nie,
maar deur u, o Alreine, het die Woord vlees geword
en is Hy deur sterwelinge gesien.
Saam met die hemelse rangordes verheerlik ons Hom
en noem u geseënd.

Die Klein Litanie en daarna:

Heilig is die Here ons God. (drie maal)
Verhef die Here ons God, want heilg is Hy.

Die Ekapostilarion van die Opstanding in die Toon van die Week

Eksapostilaria van die Laaste Oordeel – Toon 2

Eer aan die Vader en aan die Seun en aan die Heilige Gees.

Ek ellendeling het nie ag geslaan op u gebod nie, Here,
en ontdaan van u heerlikheid, is ek, o wee, met skaamte vervul
en uit die Paradys van genot gewerp, o Goedhartige.
O Barmhartige, ontferm U oor my
wat met reg u goedheid ontneem is.
                                         9


Nou en altyd en tot in ewigheid. Amen.

Na ons aanvanklik van ons huis, die Paradys,
weggestuur is deur die voedsel van die Boom,
het U ons weer daarin teruggelei
deur u Kruis en Lyding, my Heiland en God;
bevestig ons daardeur om die Vas met gepaste reinheid te voltooi,
en u Goddelike Opstanding te aanbid,
u heilbrengende Pasga,
deur die gebede van haar wat U gebaar het.

Lofpsalms: 5 stigiere van die Opstanding in die toon van die week en dan die
volgende vier stigiere:

Vers. Loof Hom met tamboeryn en koordans, loof Hom met snarespel en fluit.

Toon 5

“Wee my!” het Adam met geweekla uitgeroep,
“want die slang en vrou het my verwyder van my vrymoedigheid teenoor God, en
die voedsel van die Boom het my van die genieting van die Paradys vervreem.
Wee my! Ek kan die skande nie langer verduur nie;
ek wat eens die heerser oor al die aardse skepsels van God was,
blyk nou ‘n gevangene te wees,
as gevolg van ‘n enkele stukkie wederregtelike raad,
en ek wat eens met die heerlikheid van onsterflikheid beklee was,
dra as sterweling op erbarmlike wyse die huid van sterflikheid.
Wee my! Wie sal ek my medewerker in my weeklagte maak?
Maar, o Mensliewende, wat my uit stof geskep het,
en wat met goedhartigheid beklee is,
roep my terug uit die slawerny van die vyand en red my.”

Vers: Ek sal U loof, Here, met my hele hart; ek sal al u wonders vertel.

Toon 5

Die baan van die deugde is geopen.
Kom binne, julle wat wil wedywer,
omgord vir die goeie stryd van die Vas.
Want hulle wat volgens die reëls meeding, word met reg gekroon,
En laat ons die wapenrusting van die Kruis opneem, en teen die vyand veg,
terwyl ons aan die Geloof vashou as ondeurdringbare muur,
gebed as borswering, aalmoese as helm,
en in plaas van die swaard die Vas,
wat alle boosheid uit die hart uitsny.
Hy wat hierdie dinge doen, verwerf die ware segekrans
                                         10


op die Oordeelsdag
van Christus die Koning oor almal,

Vers Staan op, Here God; hef u hand op; vergeet u behoeftiges nie vir altyd nie!

Toon 6

Adam word uit die Paradys verdryf as ‘n ongehoorsame ná hy van die voedsel
geneem het,
Moses wat God gesien het, het Godspraak gelewer, ná hy die oë van sy siel deur
vas gereinig het.
Daarom, laat ons wat begeer om inwoners van die Paradys te wees,
ons losmaak van nuttelose voedsel,
en laat ons wat begeer om God te aanskou,
soos Moses die vier tientalle vas,
en laat ons eerlik volhard in gebed en smeking,
die hartstogte van die siel stilmaak,
die opwellinge van die vlees verjaag,
en ons lig aan die weg na bowe toewy,
waar die Engelekore met nimmerswygende stemme die onverdeelde Drie-
eenheid besing,
om die onbereikbare skoonheid van die Meester te aaanskou.
O Lewegewende Seun van God, maak ons wat op u vertrou het
waardig om daar saam met die Engeleskaar te dans,
deur die gebede van die Moeder wat U gebaar het, o Christus,
van die Apostels en Martelare en al u Heiliges.

Eer aan die Vader en aan die Seun en aan die Heilige Gees.

Toon 6

Die tyd het aangebreek, die aanvang van die geestelike stryd,
die oorwinning oor die demone,
die selfbeheersing deur die volle wapenrusting,
die majesteit van die Engele, die vrymoedigheid teenoor God,
want daardeur het Moses ‘n gespreksgenoot van die Skepper geword,
en het hy deur klanke sy stem ontvang.
Maak ook ons daardeur waardig, o Heer,
om u Lyding en u Heilige Opstanding te aanbid,
daar U Mensliewend is.

Nou en altyd en tot in ewigheid. Amen.


Theotokion
                                      11


Hooggeseënd is U, o Maagd Theotokos,
want deur Hom wat uit u vlees aangeneem het
is die Doderyk gevange geneem,
Adam teruggeroep, die vloek gedood,
Eva bevry, die dood doodgemaak,
en ons lewend gemaak.
Daarom roep ons met lofgesange:
Lofwaardig is U, Christus ons God,
wat dit so gewil het.
Eer aan U.

Die Groot Doksologie, en wat daarop volg.
