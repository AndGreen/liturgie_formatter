Die Veranderlike vir die Goddelike Liturgie van die H. Basilios die Grote vir die
Eerste Sondag van die Vastyd, die Sondag van die Ortodoksie.

Eerste Antifoon – Toon 2

V. 1   Die Here is koning, Hy het Hom met majesteit beklee; Die Here het Hom met krag
       beklee en omgord. (Ps.92)

Deur die gebede van die Theotokos, o Heiland, red ons.

V.2    Want Hy het die wêreld gevestig, wat nie sal wankel nie. (Ps. 92 )
V.3    Wie sal die magtige dade van die Here vertel, wie sal al sy lofwaardighede laat
       hoor? (Ps. 105)
V.4    Laat hulle vertel wat deur die Here verlos is, hulle wat Hy uit die hand van die vyand
       verlos het.(Ps.106:2)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Deur die gebede van die Theotokos, o Heiland, red ons.

Tweede Antifoon – Toon 2

V.1    Laat hulle sy barmhartighede dankbaar bely, en sy wonders aan die mensekinders.
       (Ps. 106:15)

Red, o Seun van God, wat opgestaan het uit die dode, ons wat tot U sing: Halleluja.

V.2    Laat hulle Hom in die vergadering van die volk verhoog, en Hom loof in die setel
       van die oudstes. (Ps. 106:32 )
V.3    Die oë van die Here is op hulle wat Hom vrees, hulle wat op sy barmhartigheid
       hoop. (Ps.32:18 )
V.4    Om die gekerm van die geboeides te hoor, om hulle wat ter dood veroordeel is los
       te maak. (Ps. 101:20 )

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Eniggebore Seun en Woord van God…

Derde Antifoon – Toon 2

V.1    Laat die hemele en die aarde Hom prys.

Ons vereer u vlekkelose ikoon, o Goeie,
waar ons om vergifnis van oortredinge vra, o Christus God.
Want deur u wil het dit U behaag om die Kruis in die vlees te bestyg,
sodat U hulle wat U geskape het uit die slawerny van die vyand kon red.
Daarom roep ons U dankbaar toe:
U het alles met vreugde vervul, ons Redder, toe U gekom het om die wêreld te red.

V.2    Dit is die dag van die Here, laat ons bly wees en ons daarin verheug.
V.3    Here, my God, tot in ewigheid sal ek dank aan U betuig.
Opstandingsapolitikion – in die Toon van die Week

Apolitikion van die Fees – Toon 2

Ons vereer u vlekkelose ikoon, o Goeie, ...

Apolitikion van die Kerk

Kontakion – Toon 8

Die onbegrensde Woord van die Vader
is begrens toe Hy uit u vlees aangeneem het, o Theotokos.
En nadat Hy die besoedelde beeld tot die voorbeeld herstel het,
het Hy dit met die goddelike skoonheid verbind.
Maar terwyl ons hierdie verlossing bely,
vertel ons daarvan in woord en daad.

Kontakion - Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

Prokeimenon (Daniël 3) Toon 4 (Die Lied van die drie Jongelinge)
Geseënd is U, Here, die God van ons vaders, en u naam is waardig om geprys en
verheerlik te word tot in ewigheid.

Vers: Want U is regverdig in alles wat U vir ons gedoen het, en al u werke is waar, en u
weë is reg, en al u oordele is die waarheid.

Die Lesing uit die Brief van van Paulus aan die Hebreërs (11:24-26, 32-40)

Broeders, deur die geloof het Moses, toe hy grootgeword het, geweier om die seun van
Farao se dogter genoem te word, omdat hy verkies het om liewer sleg behandel te word
saam met die volk van God as om 'n tyd lank die genot van die sonde te hê, en die smaad
van Christus groter rykdom geag het as die skatte van Egipte, want hy het uitgesien na die
beloning. En wat sal ek nog meer sê? Want die tyd sal my ontbreek as ek van Gideon,
Barak en Simson en Jefta, Dawid en Samuel en die profete sou verhaal, wat deur die
geloof koninkryke oorweldig het, geregtigheid uitgeoefen, beloftes verkry, bekke van leeus
toegestop, die krag van vuur uitgeblus, die skerpte van die swaard ontvlug, krag uit
swakheid ontvang het, dapper gewees het in die oorlog, leërs van vreemdes op die vlug
gedryf het. Vroue het hulle dode deur opstanding teruggekry, en ander is gefolter en wou
geen bevryding aanneem nie, om 'n beter opstanding te kan verkry. Ander weer het die
proef van bespottinge en géselinge deurstaan, ook van boeie en gevangenis. Hulle is
gestenig, in stukke gesaag, versoek, deur die swaard vermoor. Hulle het rondgeloop in
skaapvelle en in bokvelle; hulle het gebrek gely, hulle is verdruk, mishandel – die wêreld
was hulle nie werd nie – hulle het in woestyne rondgedwaal en op berge en in spelonke en
skeure in die grond. En alhoewel hulle almal deur die geloof getuienis ontvang het, het
hulle die belofte nie verkry nie, omdat God iets beters oor ons beskik het, sodat hulle nie
sonder ons volmaak sou word nie.

Halleluja (3x) Toon 4 (Ps. 98)

Moses en Aäron was onder sy priesters en Samuel onder die aanroepers van sy Naam.
Hulle het die Here aangeroep, en Hy het hulle verhoor.

Uit die Evangelie volgens Johannes (1:44-52)

In daardie tyd wou Jesus na Galiléa vertrek; en Hy het Filippus gekry en vir hom gesê:
Volg My. En Filippus was van Betsáida, uit die stad van Andréas en Petrus. Filippus het vir
Natánael gekry en vir hom gesê: Ons het Hom gekry van wie Moses in die wet en ook die
profete geskrywe het: Jesus, die seun van Josef van Násaret. En Natánael sê vir hom:
Kan daar uit Násaret iets goeds wees? Filippus antwoord hom: Kom kyk. Daarop sien
Jesus Natánael na Hom toe kom en sê van hom: Hier is waarlik 'n Israeliet in wie daar
geen bedrog is nie. Natánael sê vir Hom: Waarvandaan ken U my? Jesus antwoord en sê
vir hom: Voordat Filippus jou geroep het toe jy onder die vyeboom was, het Ek jou gesien.
Natánael antwoord en sê vir Hom: Rabbi, U is die Seun van God, U is die koning van
Israel! Jesus antwoord en sê vir hom: Glo jy omdat Ek vir jou gesê het: Ek het jou onder
die vyeboom gesien? Jy sal groter dinge sien as dit. En Hy sê vir hom: Voorwaar,
voorwaar Ek sê vir julle, van nou af sal julle die hemel geopend sien en die engele van
God opklim en neerdaal op die Seun van die mens.

In die plek van “Dit is waarlik gepas...”

Oor u, begenadigde,
verheug die hele skepping hom,
die engeleskaar en die menslike geslag,
u, geheiligde tempel en geestelike paradys,
die roem van maagde, uit wie God vlees aangeneem het
en ‘n kind geword het,
hoewel Hy God voor alle tye is.
U skoot het Hy sy troon gemaak,
wyer as die hemele.
Oor u, begenadigde, verheug die hele skepping hom:
Eer aan u.

Kommunielied: Loof die Here…(soos gewoonlik)
