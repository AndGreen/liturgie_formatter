                                           1


Menaion April 23 Die H. Joris die Segetekendraer

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Toon 4

Ons kom vandag byeen,
segetekendraer Joris,
om jou te prys as edelmoedige onder martelare,
want jy het die wedloop voleindig
en die geloof behou,
en jy het jou oorwinnaarskroon van God ontvang;
smeek Hom dat hulle
wat jou immer gedenkwaardige gedagtenis getrou eer,
verlos mag word van gevare en bederf.

Met ‘n kragtige ingesteldheid, o glorieryke Joris,
het jy jou, soos ‘n leeu, met oortuiging tot die stryd gewend.
Jy het jou liggaam veronagsaam as iets wat gaan vergaan,
maar wyslik jou onverganklike siel versorg.
En deur velerlei vorme van foltering is jy gelouter,
soos goud wat sewe maal gesuiwer is.

Jy het saam met die Verlosser gely,
o glorieryke Grootmartelaar Joris,
en ná jy uit vrye wil deur jou dood sy dood nagevolg het,
heers jy op luisterryke wyse saam met Hom,
deur jou bloed met stralende purper beklee,
deur die septer van jou stryde getooi
en tot in die eindelose ewigheid deur jou oorwinningskroon onderskei.

Deur die borswering van geloof, o Joris,
die skild van genade en die lans van die Kruis verskans,
het jy oninneembaar vir jou teenstanders geword,
en ná jy soos ‘n heilige aanvoerder
die slagordes van die demone omvergewerp het,
dans jy saam met die Engele
en met sorg heilig en behoed jy die gelowiges
wanneer jy aangeroep word.

Ons ken jou as helder ster,
wat soos ‘n son in die uitspansel straal.
As baie kosbare pêrel,
glansende juweel, en as seun van die dag,
as ‘n edelmoedige onder Martelare,
en as kampvegter van die gelowiges in gevare,
loof ons wat jou gedagtenis vier jou, o segetekendraer Joris.
                                          2



Bewaar my wanneer ek op see vaar,
wanneer ek op weg gaan en snags wanneer ek slaap,
Behoed my wanneer ek ontwaak, alsalige Joris,
en maak my waardig om die Here se wil te doen,
sodat ek wat my na jou beskutting gehaas het,
op die oordeelsdag vergifnis mag verkry
vir wat ek tydens my lewe gedoen het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 6

Jy het op ‘n wyse wat jou naam waardig is, geleef, o stryder Joris.
Want ná jy die kruis van Christus op jou skouers geneem het,
het jy die aarde wat deur duiwelse dwaling verdor is, bewerk,
die stekelige godsdiens van die afgode ontwortel,
en die wingerdstok van die Ortodokse Geloof geplant.
Daarom laat jy genesinge opwel vir die gelowiges van oor die hele wêreld,
en is jy as regverdige landbouer van die Drie-eenheid bewys.
Ons smeek jou, bid om vrede vir die wêreld
en die redding van ons siele.

Nou en altyd en tot in ewigheid. Amen.

Vir die Fees

Die lesing uit die Profesie van Jesaja (43:9-14)

So spreek die Here: “Al die nasies het saam vergader, en hulle heerers sal vergader.
Wie sal hierdie dinge onder hulle verkondig of wie sal ons die dinge van die begin af
bekend maak? Laat hulle hul getuies bring, en laat hulle in die gelyk gestel word; en
laat hulle die waarheid praat. Wees júlle my getuies, en Ek is ‘n getuie, die Here
God, en my kneg wat Ek uitverkies het, sodat julle kan weet en My kan glo en insien
dat dit EK IS--voor My was geen God nie, en ná My sal daar geeneen wees nie. Ek
is God, en daar is niemand wat red buiten Ek nie.
Ék het verkondig en verlos en berispe en daar was geen ander god onder julle nie;
en julle is my getuies, en ook Ek die Here God, dat Ek van die begin af is en dat daar
niemand is wat uit my hand wegneem nie; Ek sal werk, en wie sal dit omkeer?“ So
sê die Here God, wat ons verlos, die Heilige van Israel:

Die lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in ‘n geringe mate getugtig is,
sal hulle groot weldade ervaar, omdat God hulle beproef het en bevind het dat hulle
                                           3


Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm hulle beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as ‘n onoorwinlike skild neem, en streng toorn as ‘n swaard skerp maak. Die
skepping sal saam met Hom die stryd voer teen die dwases, goedgemikte
weerligstrale sal uitgaan, en sal van die wolke na hul teiken spring soos van ‘n
gebuigde boog, en haelstene gevul met toorn sal soos uit ‘n steenslinger gewerp
word. Die water van die see sal toornig teenoor hulle wees, en die riviere sal hulle
meedoënloos oorspoel. ‘n Sterk wind sal hom teen hulle opstel, en hulle soos ‘n
orkaan verbrysel, en wetteloosheid sal die hele aarde verwoes, en boosdoenery sal
die trone van heersers omverwerp. Luister, daarom, o konings, en wees verstandig
en leer, regters van die eindes van die aarde, hoor julle wat oor menigtes beskik, en
trots is op julle menigte van volke, want julle mag is deur die Here aan julle gegee,
en julle heerskappy is van die Allerhoogste.

Litie

Toon 1

Die stralende held Joris
het deur sy glorieryke stryd die hemelse magte verbly
en terwyl hy nou saam met hulle vereer word,
het hy vir die gelowiges ‘n fees op aarde ingestel,
en het hy as dienaar van Christus gekom
om saam met ons wat om sy ontwil vergader het, fees te vier.
Laat ons hom daarom op gepaste wyse vereer,
daar hy sonder ophou tot die God van almal bid
dat sy groot barmhartigheid ons geskenk mag word.

Deur die heldedade van jou worstelinge het jy die betere dinge verbou
en die vrugte van jou smarte aan Christus opgedra,
o allersalige albesonge Martelaar Joris.
Ná jy verlange deur geloof daargestel
en vrees deur geloof afgeweer het,
het jy die hemelse dinge deur liefde bekom.
Daarom, daar jy die vrymoedigheid het,
vra deur jou welgevallige gebede
om vrede vir ons siele, versoening van sondes
                                          4


en sy groot barmhartigheid

O Joris, soldaat van die groot Koning,
verheug jou en wees bly, want jy het God behaag.
Deur op alles neer te sien,
het jy die ewige lewe in die hemele gevind.
Want jou liggaam verdryf alle siektes uit die mensdom.
Want Hy na wie jy verlang het,
Christus self, verheerlik jou, o salige.

Toon 4

Kom, o liefhebbers van die Martelare,
laat ons liriese lofsang opdra
aan Christus wat uit die graf opgestaan het.
Want vandag het ‘n geestelike lente vir ons aangebreek,
wat die geestelike blomme tot volle wasdom bring,
naamlik die wêreldwye gedagtenis aan die wyse Grootmartelaar Joris.
Wanneer ons sy littekens in herinnering roep,
verwerf ons fonteine van genesing.
Laat ons hom nou ook smeek
om sonder ophou tot Christus ons Heiland te bid,
dat Hy die wêreld vrede en ons siele sy groot barmhartigheid sal skenk.

Klap die hande, al die nasies.
Laat ons juig tot God ons Verlosser.
Want toe Hy aan die Kruis verhef is
en in die graf neergedaal het,
het Hy die Doderyk beroof
en die dooies saam met Hom opgewek,
wat tot Hom roep:
Halleluja, Halleluja, Halleluja,
aan Christus wat opgestaan het.

O kroondraende Joris,
jy het ‘n krans van heerlikheid om jou hoof gebind.
Want soos Paulus uitroep,
het jy, toe jy die onsigbare vyand gewaar, standvastig gebly
en ‘n oorwinnaar oor sy dwaling geword.
Halleluja, Halleluja, Halleluja,
aan Christus wat opgestaan het.

O liefhebbers van die Martelare,
laat ons saam dans en ‘n hooglied aan Christus opdra.
Want die edele Stryder het die vyandige tiran laat struikel
en hom neergewerp.
Laat ons almal daarom met nimmerswygende stemme sing:
“Eer aan u ontsagwekkende Opstanding, o Heiland,
waardeur U die wêreld gered het.”
                                          5


Eer aan die Vader en aan die Seun en aan die Heilige Gees.

Toon 2 – deur Johannes die Monnik

Salomo het gesê:
“Laat die oë van sterwelinge reg bevel gee,”
want hy het geprofeteer:
“Hy wat reg /kyk, sal barmhartigheid van Christus ons God ontvang.”
Jy het geredelik daaraan aandag geskenk, o veelstrydende Joris,
en die leringe van die Meester nagevolg.
En toe jy aan die wetteloses oorgelewer is,
het jy standvastig gebly,
omdat jy die offerplegtighede van die dwaling as onheilig verag het.
Om die liefde van jou Skepper se ontwil,
is jou hele liggaam se lede een vir een afgekap.
En tog was dit eerder Belial wat geheel beskaam en verwond is,
toe hy jou kroondraend en in volle krag sien.
Daarom, waar jy in die woning van jou Here woon,
bid saam met die hemelse magte tot Christus, o Oorwinnaar,
dat ons siele gered mag word.

Apostiga - Toon 4

Die volkere loof jou albesonge gedagtenis
met psalms en gesange, o Martelaar Joris,
daar dit eervol en ligbrengend voortgestraal het,
getooi met heerlikheid en genade.
Daarom spring ook die Engele-ordes nou,
die Martelare en Apostels klap hande vir die pryse van jou worstelinge
en hulle besing die Heiland Christus ons God wat jou verheerlik het.
Smeek Hom om ons siele te red en te verlig.

Vers. Die regverdige sal bloei soos 'n palmboom; soos 'n seder op die Libanon sal
      hy groei.

Met die volle wapenrusting van Christus beklee, o Joris,
is jy gevind deur hulle wat jou nie gesoek het nie,
toe jy om Christus se ontwil verbrand is
en die sielsvernietigende dwaling van die ydele gode gehoon het.
Toe het jy ook teenoor die wetteloses uitgeroep:
“Ek voer die stryd vir Christus my Koning,
En nòg wilde diere, nòg folterwiele, nòg vuur nòg swaard
kan my skei van die liefde van Christus ons God nie”
Smeek Hom om ons siele te red en te verlig.


Vers. Wat die heiliges in sy land betref, die Here het sy hele wil wonderbaar onder
hulle gemaak.
                                           6


O kroondraende Joris.
jy het neergesien op die veelvormige instrumente,
veelvuldige folteringe en vreeswekkende katapult,
en die wedloop van reggelowigheid as martelaar voltooi.
Daarom bekrans ons jou hoogheldere gedagtenis met blomme wat uit liedere
bestaan
en omhels ons jou eerwaardige relieke met geloof.
Maar daar jy ligdraend by die troon van Christus ons God staan,
smeek Hom om ons siele te red en te verlig.

Eer aan die Vader en aan die Seun en aan die Heilige Gees.

Doksastikon - Toon 4 – deur die Studiet

Laat ons, broeders, op geestelike wyse
die geestelike onbuigbaarheid van volharding loof,
naamlik Joris, die albesonge Martelaar.
Gevare het hom wat om Christus ontwil verbrand is, gesmee,
folteringe het hom gebrei
en allerlei strawwe het sy liggaam wat van nature verganklik is, vernietig.
Want verlange ooreed die minnaar
om deur die dood die natuur te bowe te gaan
op weg na die beminde, Christus ons God
die Verlosser van ons siele.

Nou en altyd en tot in ewigheid. Amen.

Van die Fees.

Apolitikion – Toon 4

As bevryder van gevangenes,
en beskermer van armes,
geneesheer van siekes, verdediger van konings,
o segetekendraer, grootmartelaar Joris,
bid tot Christus God dat ons siele gered mag word.

Die Veranderlike vir die Mettediens

Na die Eerste Psalmlesing

Toon 1

Kyk, die lente van genade het aangebreek,
die Opstanding van Christus het oor almal gestraal,
en nou straal die alfeestelike, ligbrengende dag van Joris die Martelaar daarmee
saam.
Kom almal, laat ons almal met feesgewaad,
met vreugde en met God vervul, feesvier.
                                         7


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees

Ná die Tweede Psalmlesing – Toon 3

Brandend met vurige verlange na die Meester,
o alsalige segetekendraende glorieryke Martelaar Joris
het jy manmoedig die stoorkamers van die dwaling omvergewerp
en Christus in die arena bely.
Smeek Christus ons God om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees

Ná die Polyeleos – Toon 4

Ná jy met sorg die saad van God se gebooie verbou het,
het jy al jou rykdom reggelowig onder die armes uitgestrooi
en die heerlikhied van Christus in ruil daarvoor ontvang, o glorieryke.
Daarom het jy met vertroue na jou worstelstryde en langdurige smarte gegaan
en het jy, o Martelaar Joris, ‘n deelgenoot geword
aan die lyding en Opstanding van Hom wat sonder hartstog is,
en deelname verkry aan sy koninkryk,
waar jy nou vir ons bid.

Prokimenon - Toon 4

Die regverdige sal bloei soos 'n palmboom; soos 'n seder op die Libanon sal hy
groei.

Vers. Geplant in die huis van die Here, sal hulle bloei in die voorhowe van ons God.

Markus 13:9-13

(Nou dat ons die Opstanding van Christus aanskou het….)

Ps. 50

Eer aan die Vader en aan die Seun en aan die Heilige Gees.

Toon 2

Deur die gebede van die Oorwinnaar, o Barmhartige, wis my baie oortredinge uit.

Nou en altyd en tot in ewigheid. Amen.
                                          8


Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6

Vandag word die hele wêreld met die strale van die Oorwinnaar verlig
en Christus se Kerk, met blomme versier, roep tot jou uit, o Joris:
“O Dienaar van Christus en allervurige beskermer,
laat nie na om vir ons by die Here te bid nie.”

Kathisma ná die Derde Ode van die Kanons (wat nog vertaal moet word)

Toon 8

Deur op reggelowige wyse dapper dade te verrig,
het jy die dwaling van goddeloosheid neergewerp,
en die oormoed van die vyand vertrap, o Martelaar.
Want brandend met Goddelike ywer in jou gees,
het jy die goddelose verwaandheid van die tiranne geblus.
Daarom het jy tereg as beloning vir jou folteringe ‘n kroon ontvang
en verleen jy genesinge, o Oorwinnaar Joris.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Ná jy op aarde jou aardse rykdom aan almal uitgedeel het, o wyse Martelaar,
het jy die hemelse rykdom deur jou arbeid geërf.
Want jy het die Onbevlekte Kruis as borswering op jou geneem
en daardeur die oormoed van die tiranne beskaam.
Daarom verleen jy deur jou voorbidding Goddelike gawes
en genadegawes van genesing
aan hulle wat jou daarom vra, o OorwinnaarJoris.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen

Van die Fees

Kontakion – Toon 4

Ná jy deur God verbou is,
is jy as ‘n allereerwaardige verbouer van reggelowigheid bewys,
en het jy vir jouself die gerwe van die deugde versamel.
                                           9


Want ná jy met trane gesaai het,
maai jy met vreugde.
En ná jy ten bloede gestry het, het jy Christus verkry,
en deur jou gebede, o Heilige,
skenk jy aan almal vergewing van oortredinge.

Ikos

Verlangend na Christus die Koning wat sy lewe vir die lewe van die wêreld afgelê
het,
haas die soldaat, die grote Joris, hom om vir Hom te sterwe.
Want daar hy Goddelike ywer in sy hart bekom het, het hy homself opgeoffer.
Daarom besing ook ons hom met geloof as ons vurige berskermer,
as ‘n glorieryke dienaar van Christus wat duidelik sy Meester navolg
en Hom vra om aan almal vergewing van oortredinge te skenk.

Sinaksarion

Op die 23ste van vandeesmaand die Gedagtenis aan die Heilige, glorieryke
Grootmartelaar Joris die Segetekendraer.

Verse.        Joris wat die vyande in gevegte neervel,
              word uit vrye wil deur sy vyande met die swaard neergevel.

              Op die 23ste het die swaard Joris se nek getref.

Op dieselfde dag die Gedagtenis van die Heilige Martelaar Valerius.

Op dieselfde dag die Gedagtenis aan die Heilige Martelare, die Aanvoerders
Anatolius en Protoleon.

Op dieselfde dag die Gedagtenis aan die Heilige Martelaar Athanasius die
voormalige Towenaar.

Op dieselfde dag die Gedagtenis aan die Heilige Martelaar Glykerius die landbouer.

Op dieselfde dag is die Heilige Donatus en Therinus deur die swaard vervolmaak.

Deur die gebede van u Heiliges, o God, ontferm U oor ons. Amen.

Eksapostilarion – Toon 2

Die stralende en Goddelike Opstanding van die Meester
het as ‘n lente oor ons uitgestraal
wat ons vanaf die aarde na die hemelse Pasga lei,
en die glansende gedagtenis
van die alglorieryke Martelaar Joris straal daarmee saam.
Laat ons dit met vreugde vier,
sodat ons deur Christus die Verlosser
Goddelike genade waardig geag mag word.
                                         10


Lofpsalms

Vir die Grootmartelaar Joris – Toon 2

Nou dat ons almal
die alfeestelike, stralende en glorieryke Opstanding gevier het,
kom laat verder die stralende fees van die Martelaar Joris vier
en hom bekrans met lentebloeisels,
daar hy onoorwonne is,
sodat ons deur sy smekinge
verlossing van verdukkinge sowel as van oortredinge mag bekom.

O alsalige, jy het jou geheel en al,
as lewende, besielde heelvrugoffer
en aanvaarbare, allereine offergawe opgedra,
aan Hom wat jou sy hele lewe geskenk het.
Daarom het jy ‘n allervurige voorbidder geword
wat almal van die storm bewaar
wat jou met geloof besing en aanroep, o Martelaar Joris.

Jy het die saad van die woord
wat in jou reine siel laat val is, sorgvuldig bewerk
en dit deur die smarte van jou stryd vermenigvuldig
en ná jy dit wyslik in die hemelse skure weggelê het,
het jy suiwer behae gevind.
Terwyl jy nou daarvan gebruik maak, o Salige,
behoed deur jou smekinge by God
hulle wat jou getrou besing.

Oorwinnende Martelaar van Christus,
red deur jou gebede hulle wat in allerlei nood verkeer,
verlos hulle van alle moeilike omstandighede,
verdryf sielsvernietigende, aaklige moedeloosheid
en vra om genade en barmhartigheid vir ons,
sodat ons almal, gered deur jou smeekbedes,
met vreugde jou eerwaardige worstelinge mag vier, o Joris.

Eer aan die Vader en aan die Seun en aan die Heilige Gees.

Doksastikon – Toon 5 – deur Theofanes

Die lente het aangebreek,
kom laat ons dit geniet,
die Opstanding van Christus het voortgestraal,
kom laat ons ons verheug.
Die gedagtenis van die Oorwinnaar wat die gelowiges verheug, is geopenbaar.
Kom daarom, julle wat ‘n behae in die feeste het,
laat ons dit op mistieke wyse vier,
want hy het soos ‘n goeie soldaat
hom dapper teen die tiranne gedra en hulle beskaam,
en toe hy ‘n navolger van die Verlosser Christus se lyding geword het,
                                         11


het hy hom nie oor sy eie vat van klei ontferm nie,
maar dit nakend opnuut gesmee en deur folteringe omvorm.
Laat ons tot hom uitroep:
“O Oorwinnaar, smeek dat ons siele gered mag word.”

Nou en altyd en tot in ewigheid. Amen.

Theotokion – Toon 5

Dit is die dag van die Opstanding.
Laat ons straal met die vreugde van die Fees.
Laat ons mekaar omhels
Laat ons “Broeders” sê ook vir hulle wat ons haat,
en laat ons alles vergewe deur die Opstanding,
en so laat ons roep:
“Christus het opgestaan uit die dode,
die dood deur die dood vertrap,
en aan die in die grafte die lewe geskenk.”

      Dan:

Christus het opgestaan uit die dode,
die dood deur die dood vertrap,
en aan die in die grafte die lewe geskenk. (drie maal)


Dan die Groot Doksologie en Wegsending
