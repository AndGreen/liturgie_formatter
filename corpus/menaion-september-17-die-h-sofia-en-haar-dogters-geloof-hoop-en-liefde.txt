                                              1


Menaion September 17 Die H. Martelares Sofia en haar dogters Geloof, Hoop
en Liefde.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere vir die Fees van die Kruisverheffing.

Toon 4
Vandag het u kosbare Kruis, o Christus,
blink soos die son voortgestraal,
gevestig op die verheerlikte plek van die Hoofskedel.
Verhef op u alheilige berg, o Heiland,
toon dit baie uitdruklik, o Almagtige,
dat U daardeur ons natuur tot die hemele verhef het,
daar U mensliewend is.

Vandag het die hemele, o Onbegryplike,
u heerlikheid aan die mensdom verkondig.
Want toe die teken van u Kruis helder voortstraal,
het dit met ontoeganklike lig
die waansinnige, onbuigsame sienswyse
van hulle wat God gedood het, weerlê.
Daarom verheerlik ons u mensliewende heilsbestel,
o Almagtige Jesus, die Verlosser van ons siele.

Die alheilige Kruis,
die onvernietigbare segeteken,
wat uit die aarde te voorskyn kom,
tree vandag na vore soos ‘n verborge skat,
wat die wêreld verlig
met die strale van sy goedheid wat oor die hele wêreld strek.
Daarom verheerlik ons u mensliewende heilsbestel,
o Almagtige Jesus, die Verlosser van ons siele.

Stigiere vir die Heilige Martelare – Toon 4

Die jonge maagde, deur die wet van die natuur saamgebind,
en versterk deur liefde vir die Skepper,
het kennelik die band van dwaling deur geloof verbreek,
dapper die kragtelose vyand onder hul voete vertrap,
is stralend met die kroon van oorwinning getooi
en het met vreugde in die geestelike bruidsaal gaan woon.

Die albefaamde Geloof, die glorieryke Liefde,
en Hoop met Goddelike wysheid vervul,
is as waardige naamgenote van die allerstralende deugde bewys,
toe hulle deur hul stryd die bose omver gewerp het,
wat met lis die oermoeder verlei het,
                                          2


en, vergoddelik, het hulle die Paradyswoning herwin,
terwyl hulle vir almal bid.

Die aleerwaardiges het op die vuur,
veelsoortige folteringe en die dood neergesien,
want met geloof het hulle die skoonheid van die allerskone Bruidegom nagestreef,
en getooi deur allerlei mishandelinge , is hulle met Hom verbind,
naamlik die spruite van Sofia, Geloof, Hoop en Liefde.
Bevry ons deur hulle van verskrikkinge, o Heer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 6

Die stemme van die Profete het die heilige Hout vooraf verkondig,
waardeur Adam van die vloek van ouds van die dood bevry is.
Daar dit verhef is, verhef die skepping vandag sy stem
en smeek dit om die ryke barmhartigheid wat van God af kom.
Maar, o Meester, wat alleen onmeetlik in barmhartigheid is,
wees vir ons ‘n versoening
en red ons siele.

Apostiga – Toon 2.

Terwyl ons die Kruishout verhewe sien,
laat ons God se majesteit erken
wat weens sy goedheid in die vlees gekruisig is.

Vers. Verhef die Here onse God, en buig julle neer voor die voetbank van sy voete,
      want heilig is Hy. (Ps. 98:5)

Terwyl die heilige Kruis van Christus verhewe is,
skenk dit aan die mensegeslag,
bevryding van moeilikhede
en die verwerwing van die allerbeste.

Vers. God is ons Koning van die voortyd af, wat verlossing in die middel van die
      aarde bewerk het. (Ps. 73:12)

Toe Moses Amalek op die vlug laat slaan het,
het hy Christus se lyding vooraf beskryf
toe hy die Kruis voorafgebeeld het,
die afweermiddel teen die demone,

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2
                                            3


Kom laat ons almal met vreugde
die kruishout van heil omhels,
waarop Christus, ons verlossing, uitgestrek is.

Apolitikion van die Fees van die Kruisverheffing – Toon 1

O Here, red u volk,
en seën u erfdeel;
skenk die oorwinning
aan die vromes oor hul vyande;
en deur die krag van u Kruis bewaar u gemeenskap.

Die Veranderlike vir die Mettediens

Ná die Eerste Psalmlesing die volgende Kathisma

Toon 4

In jou, o driemaal-salige, lewegewende Kruis,
het die volke nou behae
en vier hulle saam met die onstoflike rangordes fees.
Die geledere van die Hoëpriesters besing jou op reggelowige wyse,
die menigte Monnike vereer jou met eerbied.
Ons almal verheerlik Christus wat gekruisig is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     In jou/u, o driemaal-salige, lewegewende Kruis…

Ná die Tweede Psalmlesing die volgende Kathisma

Toon 4

U Kruis, o Heer, soos ‘n stralende lig,
verdryf die slagordes van die duisternis,
en verheug die gelowiges, wat sing:
“Die Kruis is die roem van die wêreld.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     U Kruis, o Heer, soos ‘n stralende lig…

Ná die Derde Ode van die Kanon (wat nog vertaal moet word):

Kontakion van die Kruisverheffing – Toon 4

Uit vrye wil verhef op die Kruis,
skenk u barmhartighede, o Christus God,
                                          4


aan die nuwe gemeenskap wat u naam dra.
Verbly u volk deur u krag
en skenk hul die oorwinning oor hul vyande.
Mag hul U as bondgenoot hê
'n wapen van vrede
'n onoorwinlike segeteken.

Kathisma vir die Helige Martelare – Toon 8

Deur liefde vir Christus in jul siele verbind,
het julle die skoonheid van die verganklike en tydelike vergeet en veronagsaam,
deur as Dissipelinne van die Woord
eerstens deur askese die hartstogte te dood
en daarna standvastig teen die pynlike folteringe te stry.
Daarom het die Meester julle krone vir jul dubbele martelaarskap geskenk
en julle sy bruilofsaal waardig geag.
O Allersalige Martelaresse, bid tot Christus ons God
dat Hy vergewing van oortredinge sal skenk
aan hulle wat jul heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Kathisma – Toon 8

In die Paradys het ‘n boom my eens ontbloot,
want deur daarvan te eet, bring die vyand die dood.
Maar die boom van die Kruis
wat vir die mens die kleed van die lewe bring,
is vas op die aarde staangemaak,
en die hele wêreld is met alle vreugde vervul.
Waar ons dit verhef sien,
laat ons met geloof, o volke, eendragtig tot God uitroep:
“U huis is met heerlikheid vervul.”

Kontakion – Toon 1

Daar Geloof, Hoop en Liefde
as allerheilige twyge van die eerwaardige Sofia bewys is,
het hulle deur genade
die dwaasheid van die Grieke se wysheid aan die kaak gestel.
En ná hulle gestry het en as oorwinnaars geopenbaar is,
is hulle met ‘n onverganklike kroon
deur Christus, die Meester van almal, bekrans.

Ikos

Toe die goddelose bevel tot aan al die eindes van die aarde uitgegaan het
om offers aan die afgode te bring en drankoffers uit te giet,
                                           5


en om die altare en tempels van demone te versier, tot ondergang van die
mensdom,
het die albefaamde, skone maagde soos sterre voortgestraal,
en die duisternis van goddeloosheid en onkunde verdryf.
En terwyl hulle die lig van reggelowigheid in die harte van die gelowiges aansteek,
het hulle duidelik uitgeroep:
“Allergroot is God wat uit eie wil gekruisig is en op die derde dag opgestaan het, in
Wie ons roem.”
Daarom is hulle tereg met ‘n onverganklike kroon deur Christus bekrans.

Sinaksarion

Op die 17de van vandeesmaand die Gedagtenis aan die Heilige Martelaresse en
seëvierende Maagde, Geloof, Hoop en Liefde en hul moeder Sofia (oftewel
Wysheid).

Verse.        Deur geloof in U, o Drie-eenheid, het die Drie,
              Geloof, Hoop en Liefde hul nekke voor die swaard gebuig.

              Op die 17de het hulle Geloof, Hoop en Liefde onthoof.

Op dieselfde dag die Gedagtenis aan die Heilige Martelares Agathokleia.

Op dieselfde dag die gedagtenis aan die Heilige Martelare Maximus en Theodotus
en die Martelares Asklepiodote.

Op dieselfde dag die Gedagtenis aan die Heilige Lucia en die Martelaar Geminianus,
haar seun.

Op dieselfde dag die Gedagtenis aan die Heilige Martelares Theodota.

Op dieselfde dag die Gedagtenis aan die Heilige honderd Martelare.

Op dieselfde dag, die Gedagtenis aan die Heilige Martelare, Charalambos,
Pantoleon en hul gevolg. Hul synaksis word gevier in die gedenkkapel van hul
martelaarskap, te Defterus.

Op dieselfde dag die Gedagtenis aan Heilige Hiëromartelare Herakleides en Myron,
Biskoppe van Tamasus in Ciprus.

Deur hul heilige gebede, o Christus ons God, ontferm U oor ons. Amen.

Eksapostilarion vir die Heilige Martelaresse – Toon 3

Brandend met ywer vir die drie-eenheid van deugde,
en in verbondenheid aan geloof, hoop en liefde,
het die Drie-eenheid se drie Maagde
hulle nie aan die folteringe gesteur nie
                                             6


Eksapostilarion vir die Fees van die Kruisverheffing – Toon 3

Daar u die Skepper van die wêreld
en Meester van die Engele gebaar het, o Maagd,
smeek Hom om u dienaars te openbaar
as hulle wat staan by dié wat die deel aan sy regterhand ontvang.

Die Apostiga van die Lofpsalms – Toon 2

Laat ons die lans, en daarmee saam die Kruis,
die spykers en alles anders
waarmee die lewendbrengende liggaam van Christus vasgeslaan is,
verhef en vereer.

Vers. Verhef die Here onse God, en buig julle neer voor die voetbank van sy voete,
      want heilig is Hy. (Ps. 98:5)

Waar dit verhef is,
verwyder u Kruishout, o my Heiland,
die verderflike kreupelhout van die sonde,
en verlig dit die heelal.

Vers. God is ons Koning van die voortyd af, wat verlossing in die middel van die
      aarde bewerk het. (Ps. 73:12)

Soos ‘n bruid word die Kerk stralend getooi
deur u vergoddelikende water en bloed, o Woord,
en besing dit die lof van u Kruis.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Verheug jou, Goddelike beskerming van die gelowiges,
onaanvegbare vesting,
Kruis van die Heer,
waardeur ons vanaf die aarde verhef is.

Die res van die Mettediens en die Wegsending.
