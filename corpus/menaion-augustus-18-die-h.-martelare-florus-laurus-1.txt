                                          1


Menaion Augustus 18 Die H. Martelare Florus en Laurus

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing 3
stigiere van die Fees en 3 vir die Heilige Martelare.

Van die Fees - Toon 4      (Ἔδωκας σηµείωσιν)

Dit was nie ‘n vurige strydwa wat u, soos die regverdige Elía,
van die aarde weggevoer het nie,
maar die Son van geregtigheid self het u alheilige siel,
daar dit hoog-onskuldig was, in sy eie hande ontvang
en in Homself laat rus,
en ná Hy u so op sonderlinge wyse oorgebring het, o Onbevlekte,
het Hy u vereer met vreugde wat die begrip te bowe gaan.

Kom, o liefhebbers van die Fees,
laat ons vandag met vreugde
die heilige Verplasing van die Moeder van God vier,
want sy het met vreugde haar heilige, al-onbevlekte siel neergelê
in die hande van Jesus ons God,
wat waarlik voorheen uit die onbevlekte Vader gestraal het
en in die laaste dae ook uit haar skoot,
en sy bid dat ons gered mag word.

O huiweringwekkende wonder!
Sy wat die onomvatlike Koning
in haar skoot gedra het, word in ‘n graf neergelê,
en skares Engele saam met die Apostels
begrawe met vrees haar eerwaardige liggaam wat God ontvang het
en Jesus, haar Seun en die Verlosser van ons siele,
het dit hoog-swewend na die hemele meegevoer.

Stigiere van die Martelare – Toon 4      (Ἔδωκας σηµείωσιν)

Die Heiliges is as volmaakte stene geopenbaar
wat deur hul martelaarskap gekap en deur hul strawwe uitgekerf is.
Hulle is tot ‘n tempel van die Here gebou
en het die altare van die afgode
en hul heiligdomme met die grond gelyk gemaak.
Laat ons hulle dan salig noem,
daar hulle bewoners van die Paradys
en wy-geskenke van die hemelse tempel is.

Kom put genade en skep verligting,
vreugde en barmhartigheid,
deur die relieke van die heilige martelare Florus en Laurus aan te raak,
waaruit die Goddelike krag van genesing oorvloedig wel,
en laat ons hulle as dienaars van die Heer salig noem
                                           2


en innig uitroep: O ons God, eer aan U.

Vanweë die wreedheid van die regter
in ‘n kuil opgesluit en onder die aarde verberg,
is julle deur Goddelike raadgewinge en ‘n openbaring van die Heilige Gees
as sterre aan ons geopenbaar
wat met tekens, wonders en genadegawes van genesing straal,
o seëvierende broers, tentgenote van die Engele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4         (Ἔδωκας σηµείωσιν)
Kom, o volkere,
laat ons die reine en alheilige Maagd besing,
uit wie die Woord van die Vader op onsegbare wyse
as vleesgewordene voortgekom het.
Laat ons roep en sê:
“Geseënd is u onder vroue
en salig die skoot wat Christus omvat het.
Daar u u siel in sy heilige hande gelê het, o Onbvlekte,
bid dat ons siele gered mag word.”

Apostiga – die stigiere van die Fees

Toon 2                (Οἶκος τοῦ Ἐφραθᾶ)

Maak oop, o poorte van die hemele,
want kyk, die Moeder van die Allerhoogste,
die alreine Maagd, is hier,
daar sy gesterwe het.

Vers: Staan op na u rusplek, Here, U en die ark van u heiligheid! (Ps. 131)
Die Dissipelkoor is op sonderlinge wyse
uit die uithoeke van die wêreld byeengebring
om u heilige, ongeskonde liggaam te begrawe.

Vers: Die Here het aan Dawid gesweer in waarheid: en Hy sal dit nie ophef
      nie. (Ps. 131)

O Magte van die hemele,
saam met die ingewydes van die Woord,
wat van die eindes van aarde kom,
hef ‘n lofsang aan tot die enige Moeder van God.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4
                                         3


Laat ons vandag, o volke,
‘n Dawidslied sing vir Christus ons God:
“Die Maagde agter haar sal na die Koning gebring word,” sê hy,
“hulle sal met vreugde en gejubel gebring word."
Want sy wat uit die geslag van Dawid stam,
en deur middel van wie ons vergoddelik is,
word heerlik en onsegbaar
in die hande van haar eie Seun en Meester oorgebring.
Ons besing haar as die Moeder van God en roep en sê:
“Red ons wat u as Moeder van God bely
 uit alle beproewing, en bevry ons siele uit alle gevaar.”

Apolitikion van die Martelare – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Apolitikion van die Fees – Toon 1

In u geboortegewing het u u Maagdelikheid bewaar
en in u ontslaping het u nie die wêreld versaak nie.
U, die moeder van die Lewe, het oorgegaan na die Lewe
en deur u gebede verlos u ons siele van die dood.

Die Veranderlike vir die Mettediens

Kathisma van die Fees, ná die Eerste Psalmlesing

Toon 4       (Ἐπεφάνης σήµερον)

Noëties getooi deur die onstoflike Gees
roep die wêreld tydens u glorieryke gedagtenis
met vreugde tot u: Verheug u, o Maagd,
die roem van Christene.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Noëties getooi deur die onstoflike Gees…

Kathisma van die Fees, ná die Tweede Psalmlesing

Toon 4       (Ταχὺ προκατάλαβε)

Op bevel van u Skepper wat uit u gebore is
het u deur ‘n wolk die Apostels versamel om u oorgang te aanskou.
Daarom het hulle met heerlikheid en groot vreugde
                                         4


u al-onbevlekte liggaam begrawe en u saligheid besing,
o Moeder van Christus ons God.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Op bevel van u Skepper wat uit u gebore is…

Kathisma van die Heilige Martelare ná die Derde Ode van die Kanon (wat nog
vertaal met word)

Toon 8       (Τὴν Σοφίαν)

Laat ons die gelowiges almal tereg die wyse helde en stryders,
Florus en die alwyse Laurus met gesange loof.
Want hulle het Christus as God voor alle tye verkondig
en deur hul stryd die dwaling van die afgode vernietig.
Daarom het hulle die tiranne deur geloof beskaam
en deur genade onverganklike heerlikheid verkry.
Laat ons daarom uitroep:
Bid tot Christus ons God
dat Hy vergewing van oortredinge sal skenk
aan hulle wat jul heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees van die Ontslaping – Toon 8

U wat God sonder saad ontvang het,
en Hom tydens sy vleeswording sonder bederf gebaar het,
is met die nuwe onverganklikheid van die Gees beklee.
Want as Moeder van die Lewe en Koningin van almal
is u na die onstoflike lewe oorgebring, o Maagd.
Daarom is u waarlik tereg as ‘n wolk bewys
wat die waters van ons lewe laat opwel,
o al-onskuldige Moeder van God.
Bid tot u Seun en God
dat Hy vergifnis van oortredinge mag skenk
aan hulle wat u heilige Ontslaping met geloof vereer.

Kontakion van die Fees – Toon 6

Nog die graf nog die dood het mag gehad
oor die Theotokos wat in haar gebede nooit slaap nie,
en deur haar beskerming 'n standvastige hoop is.
Want Hy wat haar immer-maagdelike skoot bewoon het
het haar as die Moeder van die Lewe
na die lewe oorgebring.
                                          5


Sinaksarion

Op die 18de van vandeesmaand die gedagtenis aan die Heilige Martelare Florus en
Laurus.

Verse.        In hul dors na ‘n dood om die Woord van God ontwil,
              gaan Florus en Laurus na die put.

              Op die 18de het Laurus en Florus in die put afgedaal.

Op dieselfde dag is die Heilige menigte behoeftiges deur vuur vervolmaak, ná hulle
die afgode verbrysel het.

Op dieselfde dag die Gedagtenis aan die Heilige Martelare Hermos, Serapion en
Polyaenus.

Op dieselfde dag die Gedagtenis aan die Heilige Martelares Juliana naby Strobilos,
en die Heilige Martelaar Leo, wat langs die see, naby Myra in Lycia gestry het.

Op dieselfde dag die vier askete wat in die woestyn in vrede vervolmaak is.

Op dieselfde dag die gedagtenis aan ons Vaders onder die Heiliges, Johannes en
Joris, Patriarge van Konstantinopel.

Op dieselfde dag die Gedagtenis aan ons Heilige en Goddraende Vader Arsenios
van Johannina.

Deur hul heilige gebede, o God, ontferm U oor ons. Amen.

Eksapostilarion van die Heilige Martelare – Toon 2    (Γυναῖκες ἀκουτίσθητε)

Ons raak gesond, o alsalige Laurus en Florus,
wanneer ons met geloof die heilige relieke van julle twee aanraak.
Maar o grootmartelare,
waar julle by die Here staan,
hou ons wat julle luisterryke en al-ligtende gedagtenis vier
in gedagtenis by Hom.

Eksapostilarion van die Fees van die Ontslaping – Toon 3

Die Apostelskaar deur wolke byeengebring,
begrawe op paslike wyse die Moeder van die Heer,
in die teenwoordigheid van die Verlosser
en tienduisende Engele.

Apostiga van die Lofpsalms – Toon 2      (Οἶκος τοῦ Ἐφραθᾶ)

Verheug jou, Gethsémane,
Goddelike heiligdom van die enige Theotokos,
waarin die Koningin van almal neergelê is.
                                         6



Vers: Staan op na u rusplek, Here, U en die ark van u heiligheid! (Ps. 131)
Die hoog-geseënde Moeder van God,
die enige Theotokos,
is op glorieryke wyse vanaf die aarde na die hemele oorgebring.

Vers: Die Here het aan Dawid gesweer in waarheid: en Hy sal dit nie ophef
      nie. (Ps. 131)

Sing lof, alle hemelkore,
want die Maagdelike Moeder het op sonderlinge wyse
vanaf die aarde na die hemele heengegaan.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4

U aller-eerwaardigste Ontslaping,
o reine, alheilige Maagd,
noem die menigte Engele in die hemel
en ons, die geslag van die mens op die aarde, salig.
Want u het die Moeder geword van die Skepper van alle dinge,
van Christus God.
Hou nie op, so smeek ons u, om vir ons by Hom te bid.
Na God stel ons ons hoop op u, o albesonge Moeder van God,
wat die huwelik nie geken het nie.
