                                         1


Menaion Maart 7 Die H. Hiëromartelare wat in Cherson opsieners was, Efraim,
Wasilefs, Efgenius, Agathodorus, Capito, Aetherius en Elpidius.

Die Veranderlike vir die Vesperdiens

Toon 4       (Ἔδωκας σηµείωσιν)

Onoorwinlike Martelare, al-loflike Hiërarge
en ligbakens vir die hele wêreld,
julle het onwankelbare suile van God se Kerk geword,
die grondslag van dogmas, gidse van die reggelowiges
en vernietigers van dwaling,
o Godgesinde Vaders, verligters van ons siele,
metgeselle van die Engele en kampvegters van die Drie-eenheid.

Laat Efraim die befaamde
en Wasilefs wat met Goddelike wysheid vervul is,
Capito die allergrootste, die heilige Agathodorus,
saam met Elpidius en Aetherius die beroemde
met woorde deur God geïnspireer, salig genoem word.
Want ná hulle toegewyd gelewe en heilig gestry het,
is hulle as bewoners van die hemelse koninkryk bewys.

Ná die beroemde Wasilefs
die ingesteldheid van die vlees deur sy worsteling gedood het,
het hy deur die aanroeping van God dooies opgewek,
en die allerheilige herder Capito, daarenteen,
het met vreugde in die vuur gestaan,
en dit het geblyk dat hy nie verbrand word nie.
Deur hul gebede, o Mensliewende,
skenk ons versoening en u groot barmhartigheid.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4        (Ἔδωκας σηµείωσιν)

Verheug u, sonvormige tuig van die nimmertanende Son,
wat die ondeurgrondelike Son voortgestraal het,
verheug u, gees wat Goddelike ligseine flits,
glinsterstraal wat die eindes van die aarde verlig,
waarlik algoeie en al-onskuldige goudglansende
wat die aandlose lig op al die gelowiges uitstraal

Kruistheotokion tydens die Veertigdae Vastyd – Toon 4

Toe die Alreine, al-onskuldige Meesteres Christus gekruisig
en deur ‘n spies in die sy deurboor sien,
het sy geweekla en uitgeroep:
“Wat is dit, my Kind?
                                         2


Wat het ‘n ondankbare volk U vergeld
vir die goeie wat U aan hulle gedoen het
en waarom haas U U daarna om my kinderloos te laat, o Allerdierbare?
Ek is verbyster deur u vrywillige kruisiging, o Goedhartige.”

Apolitikion – Toon 5

Daar U ons die wonders van u heilige Martelare
as onoorwinlike vesting geskenk het, o Christus ons God,
verstrooi deur hul smekinge die planne van die heidene
en bevestig die septer van u koninkryk,
daar U alleen goed en mensliewend is.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 3        (Τὴν Ὡραιότητα)

O Al-loflike Martelare en ligbakens vir die hele wêreld,
deur die salf van genade het julle priesters geword,
is julle as herders van ‘n Godgesinde volk geopenbaar
en is julle soos reine lammers geslag en opgedra aan die Woord,
die Opperherder wat soos ‘n skaap geslag is.
Daarom vier ons almal met liefde jul heilige gedagtenis.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3        (Τὴν Ὡραιότητα)

As onbewerkte wingerdstok, o Maagd,
het u die allerskone druiwetros laat ontspruit
wat vir ons die verlossende wyn laat opwel
wat die siele en liggame van almal verbly.
Daarom noem ons u altyd as bron van die goeie salig
en roep ons u saam met die Engel toe:
“Verheug u, Begenadigde.”

Of die Kruistheotokion (op Woensdag- en Vrydagoggende) – Toon 3

U het deur u Kruisiging ‘n skandelike dood uit vrye wil verduur, o Medelydende.
Toe sy wat U gebaar het, U sien, o Christus, is sy verwond.
O enig mensliewende Heer wat bo alle goedheid is,
wees barmhartig deur haar voorbidding,
om u innige medelye ontwil,
en red die wêreld,
U wat die sonde daarvan wegneem.

Sinaksarion
                                         3



Op die 7de van vandeesmaand die Gedagtenis aan die Heilige Hiëromartelare wat in
Cherson opsieners was, Efraim, Wasilefs, Efgenius, Agathodorus, Capito, Aetherius
en Elpidius.

Verse.       Jy het nie jou hoof voor die afgodsbeelde gebuig nie, o Efraim,
             maar dit met vreugde vir die onthoofding gebuig.

             Wasilefs, deur die hande van die bygelowiges weggesleur,
             het jy die hande van bygelowige dwaling uitmekaar geruk.

             Drie medestryders het die woord van die Profeet gespreek:
             “Ek het my rug aan geselinge oorgegee.”

             Capito het sy hande in gebed opgehef,
             sy voete opgetel en na God heengegaan.

             O Vader, jy het uit die rivier gegaan na God,
             wat in die vlees in ‘n rivier gewas is.

             Op die 7de het ‘n doodslot die sewetal vaders weggeraap.

Op dieselfde dag is Nestor en Arcadius, biskoppe van Trimithoes, in vrede
vervolmaak.

Op dieselfde dag die Gedagtenis aan ons Heilige Vader Paulus die Eenvoudige.

Deur hul heilige gebede, o God, ontferm U oor ons. Amen.

Die res van die Mettediens en die Wegsending.
