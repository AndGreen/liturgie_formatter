                                         1


Menaion Februarie 19 Die H. Apostel Archippus
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 8
Deur die lig van sy woorde het Archippus volke verlig
en hul van die duisternis van onkunde bevry.
En ná hy gestry en die vyand vertrap het,
het hy hom na die aandlose lig gehaas
en verheug hy hom nou saam met die Engele.
Skenk deur sy smekinge, o Meester,
aan almal u groot barmhartigheid.

Rondgesleep, deurboor en deur baie ander aaklige gesigte omring,
het jy Christus tog nie verloën nie, o salige,
en ook nie eer aan die afgodsbeelde betoon nie.
Daarom het jy ‘n oorwinningskrans ontvang
en smeek jy dat groot barmhartigheid aan almal geskenk mag word.

Deur die heilige storting van jou bloed,
het jy die aarde geheilig, o Godgesinde Martelaar,
en deur jou wonde het jy die bose menigte van demone verwond.
Terwyl jy sonder ophou genesinge laat opwel,
genees jy die ergste hartstogte.
Vra daarom in jou heilige gebede
om groot barmhartigheid vir almal, o Salige.

Eer aan die Vader en die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

My gedagtes is onrein, my lippe bedrieglik
En my dade heeltemal besoedel.
En wat staan my te doen?
Hoe kan ek die Regter tegemoetgaan?
O Meesteres en Maagd, smeek u Seun, Skepper en Heer,
dat Hy my gees sal aanvaar waar ek my bekeer,
daar Hy die enige goedhartige is.

Of die Kruistheotokion (op Dinsdag en Donderdagaande) – Toon 8(so

Toe die vlekkelose Verskalf
die Kalf uit vrye wil aan die Kruis sien hang,
het sy swaar geweekla en uitgeroep:
“Wee my, my allerliefste Kind!
 Waarmee het die ondankbare Hebreërvolk U vergeld,
in hul begeerte om my kinderloos te laat,
                                           2


van U verstoke, o Algeliefde?”

Apolitikion – Toon 4

O heilige Apostel Archippus,
bid tot die barmhartige God,
dat Hy vergewing van oortredinge aan siele sal skenk.

Die Veranderlike by die Mettediens

Kathisma na die Derde Ode van die Kanon (wat nog vertaal moet word).

Toon 1

Toe jy ‘n dissipel van Paulus geword het,
o Goddraende Martelaar Archippus.
het jy volke verlig om die Drie-eenheid te besing
en het jy die tempels van verderf deur genade vernietig.
En ná jy standvastig gestry het,
het jy met vreugde die oorwinningskranse ontvang
terwyl jy vir ons smeekbedes by Christus doen.

Eer aan die Vader en die Seun en aan die Heilige Gees, nou en altyd en tot in
ewigheid. Amen.

Theotokion – Toon 1

Rig ons wat altyd neig tot die weë van boosheid
en wat die Here wat alle goedheid te bowe gaan, vertoorn,
op die weg van bekering, o geseënde Maria
wat sonder ervaring van die huwelik is,
die toevlug van wanhopige mense en woning van God.

Of die Kruistheotokion (op Woensdag- en Vrydagoggende) – Toon 1

Toe die Ooilam sonder smet
die Lam en Herder dood aan die Kruishout sien hang,
het sy moederlik gekerm en weeklaend gesê:
Hoe kan ek u selfvernedering wat die die rede oorstyg, verduur, my Seun
en u vrywillige lyding, o God wat alle goedheid te bowe gaan?

Kontakion – Toon 4

Die Kerk het jou as ’n groot ster bekom, Archippus,
En, verlig deur die strale van jou wonders, roep sy jou toe:
Red hulle wat jou gedagtenis met geloof vereer.

Ikos

Paulus die leierapostel het jou as ‘n getroue dienaar van Christus bewonder,
                                           3


met lof van jou geskryf en openlik van jou as ‘n vervuller van die woord getuig,
‘n heilige leermeester en allerwyse prediker.
En ons almal aanskou jou vandag as ‘n onuitblusbare lamp wat die wêreld verlig.
Apfia het jou tereg erken as ‘n ver-skynende ligtende fakkel wat uit die eerste lig
kom, en wat ligbrengend hulle verlig wat uitroep:
Red hulle wat jou gedagtenis met geloof vereer.

Sinaksarion

Op die 19de van vandeesmaand die Gedagtenis aan die Heilige Apostels Archippus,
Filémon en Apfia.

Verse.        In sy verlange na die hoeksteen is Archippus
              vir hierdie verlange met klippe verbrysel.

              Op die 19de is Archippus deur keistene gedood.

Op dieselfde dag die Gedagtenis aan die Heilge Martelare Maximus, Theodotus,
Hesychius en Asklepiodotus.

Op dieselfde dag die Gedagtenis aan ons Regverdige vader Raboelas.

Op dieselfde dag die Gedagtenis aan ons Regverdige vaders en belyders, Eugene
en Makarios.

Die gedagtenis aan ons Regverdige Moeder Philothea van Athene.

Deur hul heilige gebede, o God, ontferm U oor ons. Amen.
