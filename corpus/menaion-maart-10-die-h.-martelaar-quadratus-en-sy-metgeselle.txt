                                         1


Menaion Maart 10 Die H. Martelaar Quadratus en sy metgeselle.
Die Veranderlike vir die Vesperdiens
Stigiere vir die Martelaar – Toon 1     (Πανεύφηµοι Μάρτυρες)
O Quadratus in alles voortreflik,
in jou verlange na die Goddelike lewe,
het jy op die verganklike lewe neergesien.
Want daar jy die onstoflike bestaan
bo die stof van die verbygaande verkies het,
het jy die oneindige genieting bekom.
Want deur die dood het jy na die onsterflike vreugde oorgegaan
en na die heerlikheid wat nie vergaan nie.

O Quadratus deur God verkore,
met ‘n onomkeerbare ingesteldheid
het jy die weg van Martelaarskap afgelê,
want die skrede van jou siel is verbreed
en die treë van jou moedigheid het geensins in krag afgeneem nie,
waardeur jy ‘n gids vir jou medestryders geword
en die hemelse Stad bereik het.

O Quadratus wat eervolle oorwinnings behaal het,
van jongs af is jy opgeneem in die leër
wat in God se slagorde getel word,
en as voortreflike aanvoerder van jou mede-martelare
het jy jou teen die vyande van God onderskei
en ná jy ontelbare segetekens verwerf het,
staan jy kroondraend saam met hulle by Christus.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1        (Πανεύφηµοι Μάρτυρες)

Verheug u, o Reine, vreemde berig.
Verheug u, heilige boom van die Paradys deur God geplant.
Verheug u, uitwissing van bose demone.
Verheug u, tweesnydende swaard
wat die vyand se kop deur u vreemde geboortegewing afkap.
O Alheilige hoogonskuldig, roep ons wat vervreemd was terug.

Of die Kruistheotokion (op Dinsdag- en Donderdagaande)

Toon 1       (Πανεύφηµοι Μάρτυρες)

Toe die Maagd u onregverdige doding sien, o Christus,
het sy in bitter smart tot U uitgeroep:
“My liefste Kind, hoe ly U so onregverdiglik?
Hoe hang U aan die Boom,
                                          2


U wat die hele aarde bo die waters opgehang het?
Laat my, u Moeder en u diensmaagd nie alleen agter nie,
o Weldoener ryk aan barmhartigheid, bid ek U.”

Apostiga: die Idiomelon van die dag, en die Martirikon.
Die Kruistheotokion – Toon 5

Verheug u, Maagd wat God gebaar het;
o begenadigde Maria, die Here is met u;
geseënd is u onder die vroue
en geseënd is die vrug van u skoot,
want u het die Redder van ons siele gebaar.
Apolitikion van die Martelare – Toon 4         (Ταχὺ προκατάλαβε)
U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4              (Ὁ ὑψωθεὶς ἐν τῷ Σταυρῷ)

Ná jy deur verskrikkinge te verduur
die hoogmoedige vyand gedood het, o Oorwinnaar Quadratus,
het jy die swaarddood saam met jou alwyse medestryders verdra.
Daarom vier ons jul eerwaardige gedagtenis en roep ons uit:
Dink aan ons by die Meester, o onoorwinlike Martelare.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4        (Ὁ ὑψωθεὶς ἐν τῷ Σταυρῷ)

Ons die onwaardiges sal nooit nalaat
om u groot dade te verhaal nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie van u af weggaan nie,
want u red u dienaars altyd uit allerlei gevare.

Of die Kruistheotokion (op Woensdag- en Vrydagoggende)

Toon 4              (Ὁ ὑψωθεὶς ἐν τῷ Σταυρῷ)
                                           3


Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Sinaksarion

Op die 10de van vandeesmaand die Gedagtenis aan die Heilige Martelaar
Quadratus van Korinthe en sy metgeselle, Anectus, Paulus, Dionisios, Ciprianus en
Crescens.

Verse.         Ná jy deur beskimpinge die goddeloses se geloof die kop gewas het,
               Quadratus, het jy in jou eie bloed gewas, toe jy onthoof is.

               Die swaard het Anectus saam met twee van sy kennisse gedood,
               vir wie dit nie ondraaglik was om om Gods ontwil te sterf nie.

               Toe hy sien dat Crescens met die swaard gedood word,
               het Ciprianus hom gehaas om saam met hom te sterf.

               Op die 10de het die swaard op Quadratus neergekom.

         Op dieselfde dag die Gedagtenis aan ons Heilige Moeder Anastasía die
         Patrisiër.

         Op dieselfde dag is die Heilige Marcianus vervolmaak toe hy met stokke
         geslaan is.

         Deur die gebede van u Heiliges, o God, ontferm U oor ons. Amen.

         Die res van die Mettediens en die Wegsending.
