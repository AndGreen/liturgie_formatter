                                       1


Oktoig Mette vir Sondae Toon 5

Opstandingsapolitikion - Toon 5

Laat ons die gelowiges
die Woord besing en aanbid,
beginloos saam met die Vader en die Gees,
tot ons heil uit die Maagd gebore;
want dit het Hom behaag om die kruis te bestyg in die vlees,
die dood te verduur
en die dooies op te wek
deur sy glorieryke Opstanding.

Theotokion van die Week – Toon 5.

Verheug u, ontoeganklike Poort van die Here,
Verheug u, muur en vesting van hulle wat na u vlug.
Verheug u, kalm hawe, wat geen huwelik geken het nie.
Na die vlees het u gebaar
u Skepper en God.
Bid sonder ophou vir almal
wat Hom wat uit u gebore is besing en aanbid.

Eerste Katismagesang:

Laat ons die Kruis van die Here gedenk,
laat ons sy heilige Begrafnis met liedere eer
en sy Opstanding hoogverheerlik;
want ná Hy die mag van die dood en die krag van die duiwel beroof het,
het Hy as God die dooies saam met Hom uit die grafte opgewek
en vir hulle in die doderyk lig laat opkom.

Eer aan die Vader en aan die Seun en aan die Heilige Gees.

O Here, wat die dood gedood het,
U is dood genoem;
U wat die grafte leeggemaak het, is in ‘n graf gelê;
bo het soldate die graf bewaak,
onder het U die dooies van alle eeue laat opstaan.
O Here, Almagtig en bo alle begrip, eer aan U!

Nou en altyd en tot in ewigheid. Amen.

Verheug u, heilige berg waarop God gewandel het;
verheug u, lewende braambos wat nie deur vuur verteer is nie;
verheug u, die wêreld se enigste brug na God,
wat sterfling na die ewige lewe lei;
verheug u, ongeskonde Maagd, wat sonder ervaring van ‘n man
die verlossing van ons siele gebaar het.
                                       2


Tweede Katismagesang:

O Here, na u Opstanding op die derde dag,
en die aanbidding van die Apostels,
het Petrus tot U uitgeroep:
“Vroue het moed gehad, maar ek was ‘n lafaard;
‘n Rower het U as God bely, maar ek het U verloën:
Sal U my in die toekoms ‘n dissipel noem,
of sal U my weer eens ‘n visser van die diepte verklaar?
Maar aanvaar my waar ek berou het, o God, en red my!”

Eer aan die Vader en aan die Seun en aan die Heilige Gees.

O Here, die wetteloses het U tussen veroordeeldes vasgeslaan
en u sy met ‘n spies deurboor, o Barmhartige;
maar U wat die poorte van die doderyk vernietig het,
het begrawing aanvaar en op die derde dag opgestaan;
vroue het gehardloop om U te sien
en hulle het die Verrysenis aan die apostels meegedeel.
O Heiland hoog verhef,
wat die Engele besing,
o geseënde Here, eer aan U!

Nou en altyd en tot in ewigheid. Amen.

Bruid sonder ervaring van die huwelik, Geboortegeefster aan God,
wat Eva se smart in vreugde verander het,
ons die gelowiges besing en vereer u,
want u het ons teruggebring van die vloek van ouds.
En nou, albesonge en alheilige,
bid sonder ophou dat ons gered mag word.

Hipakoi Toon 5

Die Mirredraagsters,
in hul denke verstom deur die gesig van die engel
en tog in siel verlig deur die Goddelike Verrysenis,
het die goeie tyding vir die Apostels gebring:
“Vertel die volke van die Here se Opstanding,
wat saam met ons werk deur wonders,
en ons sy groot barmhartigheid skenk.”

Anabatmi Toon 5
Eerste Antifoon:

Wanneer ek bangs is, sing ek tot U soos Dawid, my Heiland:
“Red my siel van ‘n bedrieglike tong.”

Salig is die lewe van hulle wat woon in die woestyn,
                                      3


wat deur Goddelike liefde vleuels verkry.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die Heilige Gees word alle dinge vasgehou,
sigbaar sowel as onsigbaar;
want Hy het soewereine mag daar Hy onteenseglik een is van die Drie-
eenheid.

Tweede Antifoon:

Laat ons ons verhef tot die berge, my siel;
laat ons daarheen gaan waar ons hulp vandaan kom

Laat u regterhand wat oor my hang, o Christus,
my bewaar van alle onheil.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Aan die Heilige Gees, waar ons spreek oor God, laat ons sê:
“U is God, lewe, liefde, lig, denke, u is goedheid,
U heers tot in ewigheid.”

Derde Antifoon:

Vir hulle wat aan my gesê het: “Laat ons gaan na die voorhowe van die Here,”
stuur ek met groot vreugde vervul gebede omhoog.

Vreeslike dinge word volbring teen die huis van Dawid;
want daar sal ‘n vuur wees wat alle skandelike gedagtes verbrand.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Aan die Heilige Gees behoort die eer van die lewensbeginsel,
uit Wie alles wat lewe besiel word,
soos ook deur die Vader en die Woord.

Prokimenon – Toon 5

Staan op, o Here my God, want U is koning tot in ewigheid.
Vers: Ek sal U met dankbaarheid bely, Here, met my hele hart.


Laat alles wat asem het die Here loof (3) Die voorgeskrewe oggendevangelie.

Daarna,
                                         4


Nou dat ons Christus se opstanding aanskou het…Psalm 50
en wat daarop volg.

Die Kanon vir die Opstanding in Toon 5 (moet nog vertaal word)

Kontakion – Toon 5

In die doderyk het U neergedaal, my Heiland,
en die poorte daarvan as Almagtige verbrysel.
As Skepper het U die dooies saam met U opgewek,
die angel van die dood vernietig, o Christus,
en Adam van die vloek bevry, Mensliewende.
Daarom roep ons U almal toe:
“Red ons, o Here.”

Ikos – Toon 5

Toe hulle die engel se woorde hoor,
het die vroue hul weeklag weggewerp en vol vreugde geword
en met bewing die Opstanding aanskou.
En kyk, Christus het tot hulle genader en gesê:
“Verheug julle! Hou moed,
Ek het die wêreld oorwin en die gevangenes vrygestel.
Haas julle dan na die dissipels en bring hulle hierdie boodskap:
‘Ek gaan voor julle uit om in die landstreek Galilea te predik.’”
Daarom roep ons almal tot U:
“O Here, red ons!”

Eksapostilaria (sien Byvoegsel)

Verse by die Lofpsalms: Toon 5

Laat alles wat asem het die Here loof.
Loof die Here uit die hemele,
loof Hom in die hoogste hemele.
U kom toe 'n lied, o God.
Loof Hom, al sy Engele.
Loof Hom, al sy Magte.
U kom toe 'n lied, o God.


Om 'n vonnis wat opgeskrywe is, aan hulle te voltrek; hierdie eer sal daar vir
al sy heiliges wees.


Here, al was die graf deur wetteloses verseël,
het U uit die graf gekom soos U uit die Theotokos gebore is;
u liggaamlose engele het nie geweet hoe U vlees geword het nie;
die soldate wat U bewaak het, het nie waargeneem wanneer U opgestaan het
nie;
want albei hierdie dinge is geslote vir hulle wat daarna navraag doen,
                                       5


maar die wonders is geopenbaar aan hulle wat met geloof
dié misterie vereer wat ons besing;
gee ons vreugde en u groot barmhartigheid.


Loof God in sy heiliges; loof Hom in die uitspansel van sy krag.


Here, nadat U die ewige grendels verbrysel en die boeie gebreek het,
het U uit die graf opgestaan
en u grafklede as getuienis agtergelaat dat U waarlik vir drie dae begrawe is;
en U wat bewaak word in ‘n grot, het vooruit gegaan na Galilea,
Groot is u barmhartigheid, o Heiland bo alle begrip;
ontferm U oor ons.


Loof Hom oor sy magtige dade; loof Hom na die volheid van sy grootheid.


Here, die vroue het hulle na u graf gehaas om U te sien,
die Christus wat ter wille van ons gely het,
en toe hulle naderkom, het hulle ‘n engel gevind wat sit op die steen,
wat met vrees weggerol is,
en hy het tot hulle uitgeroep en gesê:
“Die Here het opgestaan;
sê vir sy dissipels dat Hy opgestaan het uit die dode,
Hy wat ons siele red.”


Loof Hom met basuingeklank, loof Hom met harp en siter.


Here, soos wat U gekom het uit die verseëlde graf,
het U na u dissipels gekom toe die deure gesluit was,
en hulle u liggaamlike lyding getoon, wat U lankmoedig aanvaar het, o
Heiland;
as voortgekom uit die saad van Dawid
het u houe verduur;
maar as Seun van God het U die wêreld bevry.
Groot is u barmhartigheid, o Heiland bo alle begrip;
ontferm U oor ons.


Loof Hom met tamboeryn en koordans, loof Hom met snarespel en fluit.


Here, die Koning van die eeue en Skepper van alles,
wat kruisiging en begrawing in die vlees vir ons aanvaar het,
sodat U ons almal van die doderyk mag bevry,
U is ons God en buiten U ken ons geen ander nie.
                                      6


Loof Hom met welluidende simbale, loof Hom met simbale van blydskap. Laat
alles wat asem het die Here loof.

Here, wie sal u glansryke wonders verhaal?
Wie sal u vreeswekkende misteries meedeel?
Want na U vlees geword het vir ons, soos U wou,
het U die mag van u krag bewys:
want aan u Kruis het U die Paradys vir die Rower geopen,
en deur begrawe te word, het U die grendels van die doderyk vermorsel,
en met u Opstanding het U alles ryk gemaak.
O Goedhartige, eer aan U!

Staan op, o Here, my God; hef u hand omhoog, en vergeet die armes nie vir
altyd.

Die Mirredraagsters, wat baie vroeg in die môre u graf bereik het,
wou die Onsterflike Woord en God salf;
en deur die woorde van die engel ingelig,
het hulle met vreugde teruggekeer,
om die apostels openlik te vertel
dat U, die lewe van almal, opgestaan het
en vergewing aan die wêreld skenk
en u groot barmhartigheid.

U wil ek bely, o Here, met my hele hart en al u wonders vertel.

Die bewakers van die graf wat God ontvang het, het vir die Jode gesê:
“O, die dwaasheid van jul plan!
Tevergeefs het julle geswoeg toe julle probeer het om die Onbegrensde te
bewaak.
Al wou julle die Opstanding van die Gekruisigde verberg,
het julle dit duidelik openbaar.
O dwase Sanhedrin!
Waarom beraadslaag julle weer om te verberg wat nie verberg kan word nie?
Luister liewer na ons, en wees gewillig om die waarheid van die gebeure te
glo.
‘n Stralende engel het uit die hemel neergedaal en die steen weggerol;
uit vrees vir hom was ons doodsbevange;
en toe hy tot die moedige Mirredraagsters roep, het hy gesê:
‘Sien julle nie die doodsheid van die wagte nie,
die breek van die seëls en die lediging van die doderyk nie?
Waarom soek julle as dooie Hom
wat die doderyk se oorwinning vernietig het en die angel van die dood
verbrysel het?
Gaan gou en verkondig aan die apostels die goeie tyding van die Opstanding,
en roep onbevrees uit:
‘Hy het waarlik opgestaan,
die Here wat oor groot barmhartigheid beskik.’’”

Eer aan die Vader en aan die Seun en aan die Heilige Gees.
                                       7


Oggendevangelievers (sien Byvoegsel)

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!


Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.

Byvoegsel

Eksapostilaria - Toon 2

1.

Laat ons saam met die Dissipels na die berg in Galilea gaan en Christus in
die geloof aanskou wanneer Hy sê dat Hy gesag in die hemel en op aarde
ontvang het. Laat ons leer hoe Hy hulle onderrig om al die nasies te doop in
die Naam van die Vader en van die Seun en van die Heilige Gees, en dat Hy
saam met die ingewydenes is tot aan die voleinding, soos hy belowe het.

Theotokion

U was saam met die dissipels verheug, o Maagd Theotokos, want U het
Christus gesien nadat Hy op die derde dag opgestaan het uit die graf, soos
Hy voorspel het. Hy het aan hulle verskyn, hulle onderrig en voortreflike dinge
openbaar en hulle beveel om te doop in die naam van die Vader en die Seun
en die Heilige Gees, dat ons mag glo in sy verrysenis en u mag verheerlik, o
Maagd.

2.

Toe die mirredraagsters sien dat die klip weggerol is, het hulle hul verheug;
want hulle het ‘n jong man in die graf sien sit, en hy het vir hulle gesê: “Kyk
Christus is opgewek. Sê vir Petrus en die dissipels: ‘Haas julle na die berg in
                                       8


Galilea; daar sal Hy gesien word, soos Hy vooruit aan sy vriende gesê het.’”

Theotokion

‘n Engel het voor u ontvangenis, o Christus, vir die Maagd die “Verheug u”
gebring, en ‘n engel het die steen van u graf weggerol. Want die een het in
plaas van droefheid simbole van onuitspreeklike vreugde gebring, terwyl die
ander, in plaas van die dood, U as die voorsiener van die lewe verkondig en
verheerlik het, deur die vroue en ingewydenes van u opstanding te vertel.

3.

Laat niemand twyfel dat Christus opgewek is nie, want Hy het aan Maria
verskyn, en daarna is Hy duidelik gesien deur hulle wat uit die stad
weggegaan het. En Hy is deur die elf ingewydenes gesien waar hulle aan
tafel was. Nadat Hy hulle uitgestuur het om te doop, is Hy opgeneem in die
hemele waarvandaan Hy neergedaal het, terwyl Hy hul verkondiging met ‘n
menigte tekens bevestig.

Theotokion

O son wat vandag, ná U die doderyk beroof en die dood vernietig het, soos ‘n
bruidegom uit ‘n bruidsvertrek opgekom het uit die graf, stuur, deur die
gebede van haar wat U gebaar het, u lig oor ons, lig wat ons harte en siele
verlig, lig wat ons almal daartoe bring om op die paaie van u bevele en die
weë van vrede te wandel.

4.

Laat ons die manne aanskou wat stralend met deugde in die lewebrengende
graf in stralende klere aan die die mirredraagsters verskyn waar hulle hul blik
na die aarde wend. Laat ons leer van die verrysenis van Hom wat oor die
hemel heers, en laat ons ons saam met Petrus na die Lewe in die graf haas.
Laat ons ons verwonder oor wat daar gebeur het en daar bly om Christus te
aanskou.

Theotokion

Toe U “Verheug julle” sê, Here, het U die droefheid van die voorvaders
omskep, deur in die plek daarvan die vreugde van u opstanding in die wereld
te bring. Stuur daarom, o Gewer van lewe, deur haar wat U gebaar het, die lig
wat ons harte verlig, die lig van u medelye, sodat ons mag roep: “O
Mensliewende Godmens, eer aan u verrysenis.”

5.

Christus, die lewe en die weg, het na sy opstanding uit die dode gereis saam
met Kleopas en Lukas, deur wie Hy ook herken is toe Hy die brood in
Emmaüs breek. Hul siele en harte het juis gebrand toe Hy met hulle op weg
gepraat het en dit wat Hy verduur het deur die Skrifte uitgelê het. Laat ons
                                      9


saam met hulle roep: “Hy is opgewek en Hy het aan Petrus verskyn!”

Theotokion

Ek besing u onmeetlike barmhartigheid, o my Skepper, want U het Uself
ontledig om U met die verswakte menslike natuur te beklee en dit te red. En
hoewel U God is, het U U verwerdig om uit die reine diensmaagd van God
soos ek gebore te word, en tot die doderyk neer te daal, omdat U my wou red,
deur die gebede van haar wat U gebaar het, o Almedelydende Meester.

6.

U het getoon dat U van nature mens is, o Heiland, toe U na u opstanding uit
die graf voedsel genuttig het. U het in hul midde gestaan en hul geleer om
bekering te verkondig. En dadelik is U na u hemelse Vader opgeneem, en het
U aan u dissipels beloof dat U die Trooster sou stuur. O Bo- Goddelike
Godmens, eer aan u verrysenis!

Theotokion

Die Skepper van die Skepping en God van die heelal, het menslike vlees uit u
vlekkelose bloed aangeneem, o Alheilige Maagd. Want Hy het die hele
verdorwe natuur nuutgemaak, deur dit ná u geboortegewing soos voor u
geboortegewing te laat. Daarom prys ons u almal met geloof en roep:
“Verheug u, Meesteres van die wêreld.”


7.

Toe Maria sê dat hulle die Here weggeneem het, het Simon Petrus en die
ander ingewydene van Christus, wat Hy liefgehad het, hul na die graf gehaas.
Die twee het gehardloop en die doeke gevind wat op hul eie binne lê en die
doek wat om sy hoof was eenkant, afsonderlik. Daarom het hulle stilgebly
totdat hulle Christus gesien het.

Theotokion

Groot en paradoksale dinge het U ter wille van my bewerk, o my Christus, wat
groot van barmhartigheid is. Want U is op onverklaarbare wyse uit ‘n
maagdelike jonkvrou gebore en het die Kruis aanvaar en na U die dood
verduur het, het U weer in heerlikheid opgestaan en ons natuur van die dood
bevry. Eer aan u heerlikheid, o Christus, eer aan u mag.

8.

Toe sy twee engele in die graf sien, was Maria met ontsetting vervul, en
omdat sy Christus nie herken het nie, het sy Hom ondervra asof Hy ‘n tuinier
was: “Meneer, waar het u die liggaam van my Jesus gesit?” Maar toe sy deur
sy stem te hoor, begryp dat hierdie man Hy, die Verlosser, is, hoor sy: “Raak
my nie aan nie, maar sê vir my broeders dat ek weggaan na die Vader.”
                                       10



Theotokion

Op onuitspreeklike wyse het u, o Maagd, een van die Drie-eenheid gebaar,
tweevoudig van natuur, en tweevoudig in energie, maar een in sy persoon.
Pleit daarom altyd by Hom vir hulle wat u met geloof vereer, dat hulle uit al die
aanslae van die vyand verlos mag word. Want ons neem nou almal ons
toevlug tot u, o Meesteres Theotokos.

9.

Die deure was gesluit, o Meester, toe U binnegaan. U het die Apostels met
die Heilige Gees vervul deur in vrede op hulle te blaas. Aan hulle het U ook
gesê om sondes te bind en los te maak. En na agt dae het U u sy en hande
aan Thomas getoon, saam met wie ons roep: “U is Here en God.”

Theotokion

Toe u u Seun sien nadat Hy op die derde dag uit die graf opgestaan het, o
Bruid van God en Alheilige Maagd, het u al u beproewinge opsy gesit wat u
as moeder op uself geneem het toe u Hom sien ly het, en met vreugde vervul,
vereer en besing u Hom saam met sy dissipels. Red hulle daarom wat u as
Theotokos verkondig.


10.

Met die oog op ‘n vangs was Thomas saam met die seuns van Sebedeüs en
Nataniël en Petrus, asook twee ander, eens op die see van Tiberias. Op
Christus se bevel het hulle hul nette aan die regterkant laat sak, en ‘n menigte
visse getrek. Toe Petrus Hom herken, het hy na Hom geswem. Dit was die
derde keer dat Hy aan hulle verskyn het, en Hy het hulle brood en vis op die
kole getoon.

Theotokion

O Maagd, smeek die Here wat op die derde dag uit die graf opgestaan het ten
behoewe van hulle wat u besing en met liefde salig noem. Want ons almal het
u as heilbringende toevlug en middelares by Hom. Want ons is u erfdeel en u
dienaars, o Theotokos, en ons hou almal ons oë gerig op u hulp.

11.

Na sy Goddelike Verrysenis, het die Here drie maal vir Petrus gevra: “Het jy
my lief?” en hom as opperherder oor sy skape gestel. Toe hy hom wat Jesus
liefgehad het sien volg, het hy die Meester gevra: “En wat van hom?” En Hy
het gesê: “As ek wil dat hy bly totdat Ek weer kom, wat gaan dit jou aan, liewe
Petrus?”

Theotokion
                                      11



O vreeswekkende misterie! O paradoksale wonder! Deur die dood is die dood
heeltemal uitgewis. Wie sal u nie besing en wie sal u opstanding nie vereer, o
Woord, asook die Theotokos wat u rein in die vlees gebaar het nie? Deur haar
gebede, verlos ons almal van die hel.

Evangelie-Gesange

Vers by die Eerste Evangelielesing: Toon 1

Die Here het op die berg aan sy dissipels verskyn
waar hulle gekom het vir sy Verheffing vanaf die aarde,
en ná hulle Hom aanbid het
en onderrig is oor die mag oor alle dinge wat gegee is,
is hulle na die hele ondermaanse uitgestuur,
om sy opstanding uit die dode
en sy terugkeer na die hemele te verkondig.
Aan hulle het Hy wat nie lieg nie
ook belowe om ewig by hulle te wees,
Christus ons God en die Verlosser van ons siele.

Vers by die Tweede Evangelielesing: Toon 2

Die vroue om Maria,
wat met speserye genader het,
en onseker was oor hoe hulle wat hulle wou doen, sou regkry,
het die steen gesien wat verwyder is,
en ook die heilige jong man wat die onrus in hul harte laat bedaar het.
Want hy het gesê:
“Jesus die Here is opgewek.
Verkondig daarom sy boodskap aan die dissipels,
dat hulle hulle na Galilea moet haas,
en daar sal julle Hom wat opgestaan het uit die dode,
as Gewer van Lewe en Here sien.

Vers by Derde Evangelielesing: Toon 3a

Toe Maria Magdalena die blye boodskap van die Verlosser se opstanding uit
die dode en sy verskyning verkondig,
is die wantrouige dissipels oor die hardheid van hul harte verwyt.
Maar toe hulle met tekens en wonders bewapen is,
is hulle uitgestuur om te preek.
U, o Heer, is opgeneem na die Vader, die bron van lig,
en hulle het die woord oral verkondig,
en deur die wonders is hulle geglo.
Ons wat deur hulle verlig is,
verheerlik u opstanding uit die dode, mensliewende Heer.

Vers by die Vierde Evangelielesing: Toon 4
                                       12


Dit was baie vroeg in die môre
toe die vroue by u graf kom, o Christus,
maar die liggaam waarna hulle verlang het,
is nie gevind nie.
Toe het hulle wat in blink klere daar staan
vir hulle in hul verleentheid gesê:
“Waarom soek julle die lewende onder die dooies?
Hy is opgewek, soos Hy voorsê het.
Waarom onthou julle nie sy woorde nie?”
Deur hulle oortuig, het hulle verkondig wat deur hulle gesien is.
Maar hul goeie tyding het na onsin gelyk,
want so traag van begrip was die dissipels toe nog.
Maar Petrus het gehardloop en toe hy sien,
het hy teenoor homself u wonders verheerlik.

Vers by Vyfde Evangelielesing: Toon 5

O, hoe wys is u oordele, o Christus!
Hoe het U Petrus deur die grafklere alleen u opstanding laat begryp?
Hoe praat U met Lukas en Kleopas waar U hulle vergesel,
sonder om Uself daardeur onmiddellik te openbaar?
Daarom word U verkwalik dat U die enigste vreemdeling in Jerusalem is,
wat nie weet van die raadsbeluite wat daar voltrek is nie.
Maar U wat alles tot voordeel van u skepsel bestuur,
het die profesieë aangaande U onthul
en Uself aan hulle bekend gemaak toe U die brood seën.
Selfs voor dit het hulle harte gebrand om U te ken.
En aan die dissipels wat bymekaar was,
het hulle u opstanding nou duidelik verkondig.
Ontferm U daardeur oor ons.

Vers by die Sesde Evangelielesing: Toon 6

U is die ware vrede, o Christus,
vir die volk van God,
U wat ná u verrysenis die dissipels u vrede gegee het,
waardeur U hulle laat skrik het
toe hulle dink dat hulle ‘n gees sien.
Maar U het hul sielsverwarring laat bedaar
deur hulle u hande en voete te toon.
Maar toe hulle steeds wantrouig was,
het U tydens die nuttiging van voedsel
en die herinnering aan u leerstellinge
hul verstand geopen om die Skrif te verstaan.
En na U hulle van die Vader se belofte verseker
en hulle geseën het,
het U na die hemele heengegaan.
Daarom aanbid ons U saam met hulle, Here, eer aan U.

Vers by die Sewende Evangelielesing: Toon 7
                                     13



Kyk, dit is donker en vroeg in die oggend.
Waarom staan jy by die graf, Maria,
met soveel duisternis in jou gemoed?
Waarom vra jy waar Jesus neergelê is?
Aanskou hoe die dissipels dit eens is,
hoe hulle uit die doeke en die doek wat oor sy hoof was,
die opstanding afgelei het
en die Skrif hieroor onthou het.
Met hulle en deur hulle glo ook ons
en besing ons U, o Christus, die Leweskenkende.

Vers by die Agste Evangelielesing: Toon 8

Die warm trane van Maria is nie vergeefs gestort nie,
want kyk, sy is waardig geag om die onderrigtende engele te hoor
en om U te sien, o Jesus.
Maar steeds bedink sy in haar swakheid aardse dinge,
daarom word sy ook verbied om U aan te raak, o Christus.
Maar nietemin word sy as boodskapper na die dissipels gestuur, vir wie sy die
goeie tyding vertel
en u opgang na u Vader se erfenis aankondig.
Maak ook ons saam met haar u verskyning waardig, o Meester en Heer.


Vers by die Negende Evangelielesing: Toon 5


Toe dit aand was op die Sabbat, het U, soos in die laaste tye, aan u vriende
verskyn, o Christus,
en bevestig U die wonder van u opstanding uit die dode
deur die wonder van u binnekoms deur geslote deure.
U het die dissipels met vreugde vervul,
hulle die Heilige Gees geskenk
en hulle die gesag van die vergifnis van sondes toebedeel,
en ook het U gegee dat Thomas nie deur die vloedgolf van ongeloof
oorweldig word nie.
Skenk daarom ook aan ons die ware kennis
en die vergifnis van oortredinge, o goedhartige Here.

Vers by die Tiende Evangeliegesang: Toon 6

Na u neerdaling na die onderwêreld
en u Opstanding uit die dode,
was die dissipels, soos verwag kon word,
mismoedig oor u afwesigheid, o Christus,
en het hulle na hul werk teruggekeer;
na hul bote en nette,
maar daar was geen vangs nie.
Maar U, o Verlosser, die Meester van almal,
                                      14


het verskyn en hulle beveel om hul nette aan die regterkant uit te gooi;
die woord is dadelik in daad omskep,
en daar was ‘n groot menigte visse
en ‘n ongewone maaltyd gereed op land;
daar u dissipels dit destyds genuttig het,
maak ook ons nou waardig
om dit geestelik te geniet,
mensliewende Heer.

Vers by die Elfde Evangliegesang: Toon 8

Toe U Uself ná u Opstanding aan u dissipels openbaar het, o Verlosser,
het U die voeding van die skape vir Petrus gegee,
as beloning vir sy liefde,
en hom gevra om hulle met sorg op te pas.
Daarom het U ook gesê:
 “As jy my liefhet, Petrus, pas my lammers op,
pas my skape op.”
En hy het dadelik sy tere liefde getoon deur oor die ander dissipel navraag te
doen.
Deur hul gebede, o Christus, bewaar u kudde van die wolwe wat dit skade
aandoen.
