                                           1


Menaion September 2 Die H. Martelaar Mamas en die H. Johannes die Vaster.
Die Veranderlike vir die Vesperdiens
By “Heer, ek het U aangroep…” maak ons voorsiening vir 6 verse, en sing 3 stigiere
vir die Heilige Martelaar Mamas en 3 vir die Heilige Johannes.
Vir die Heilige Martelaar Mamas – Toon 8       (Ὢ τοῦ παραδόξου θαύµατος)
Daar jy reeds die ongediertes van die onregeerbare hartstogte
op die vlug laat slaan het, o befaamde Oorwinnaar,
het jy die bekke van leeus en aanslae van wilde diere
deur gebed tot God gebreidel en ongedeerd gebly.
Jy het nòg die vuur, nòg die woede van die regter gevrees,
want jy het aan niks, o salige,
bo die liefde van Christus voorkeur gegee nie.

Jy het die bedrieër van ouds deur jou jeugdige liggaam op die vlug laat slaan,
toe jy die littekens van Christus in jou vlees ontvang, o salige.
En nou, o al-loflike kroondraer Mamas,
verkeer jy saam met die kore van Martelare,
altyd met die drie-sonnige lig bestraal,
terwyl jy met ‘n alreine gees die kruin van verlange aanskou.

Ná ons God vlees geword en deur sy Kruislyding die tiran vernietig het,
het jy in die lewebrengende voetspore van die Martelare gevolg
en met vreugde die arena genader, o Oorwinnaar,
en toe jy vir folteringe uitgestrek is,
het jy hom wat spog dat hy die see sou uitwis,
deur jou vlees op die grond neergewerp en gewond.

Stigiere van die Heilige Johannes die Vaster
Toon 8       (Ὢ τοῦ παραδόξου θαύµατος)
Alwyse Vader Johannes,
terwyl jy met jou kledy soos ‘n tweede Aäron eerwaardig getooi is,
aanskou jy nou die Allerheiligste
ná jy ook agter die tweede voorhangsel ingegaan het.
O die onsegbare verligting wat die verstand te bowe gaan
waaraan jy deel gekry het,
o heilige sieraad van Hiërarge.

O alwyse Vader Johannes,
daar jy Godsalig geword het deur die eenvoud van jou lewenswyse,
staan jy nou deur ‘n sterker eenwording
en ‘n standvastige ingesteldheid vergoddelik
deur die suiwerheid van jou verstand en glans van jou siel by God,
vervul met die lig wat vandaar af kom,
o Goddelike en allerheilige sieraad van hiërarge.
                                         2


O aleerwaardige, alheilige Vader Johannes,
ná jy jou onttrek het van die onrustige, wêreldse verwarring,
het jy jou na die kalmte van Christus gehaas, o alheilige,
is jy duidelik waarlik verryk, o allergeluksalige,
met die alsalige glans van Goddelike kontemplasie en handeling,
en het jy, stralend met ‘n God-gepaste lewe,
dit aan die gelowiges meegedeel.

Eer aan die Vader en aan die Seun en aan die Heilige Gees.
Doksastikon – Toon 2 deur Bizantius.
As seun van hulle wat die weg van die Here bewandel het,
het jy soos ‘n jong olyfplant aan die tafel van God geword.
Want vanweë jou martelaarsgetuienis het die Here jou geseën
en aanskou jy die goeie dinge van die hemelse Sion,
in die genieting van die Goddelike blydskap,
vir altyd saam met jou ouers, o bewonderenswaardige Mamas.
Maak ons deur jou smekinge hul deelgenote.

Nou en altyd en tot in ewigheid. Amen.
Theotokion – Toon 2       (Ὅτε, ἐκ τοῦ ξύλου σε νεκρὸν)
Deur donker dade meegesleur, het ek, die ellendige,
die skoonheid van my doop heeltemal verduister
en my met die bekleding van veroordeling en duisternis omhul.
Daarom smeek ek u, o Albesongene,
skeur die vodde van my hartstogte op,
beklee my naaktheid met die kleed van hartstogteloosheid
en red my.


Of die Kruistheotokion (op Dinsdag- en Donderdagaande)
Toon 2       (Ὅτε, ἐκ τοῦ ξύλου σε νεκρὸν)
Toe die vlekkelose ooilam haar eie lam sien
wat as sterweling uit vrye wil ter slagting gelei word,
het sy geweekla en gesê:
“Nou haas U U om my wat U gebaar het, kinderloos te maak.
Waarom het U dit gedoen, o Verlosser van die heelal?
Nietemin, ek besing en verheerlik u selfvernedering
wat die verstand en rede te bowe gaan, o Mensliewende.”

Apostiga

Eer aan die Vader en aan die Seun en aan die Heilige Gees.
Doksastikon – Toon 4
Kom laat ons, die gelowiges, eendragtig die gedagtenis van die Martelaar Mamas
vier.
                                         3


Want hy is aan ons as ‘n nuwe Abel geopenbaar.
Want soos hý ‘n herder van skape geword,
eerste ‘n lam as offer ter slagting gelei
en eerste ‘n kroon vir sy stryd ontvang het,
so het die glorieryke Oorwinnaar,
ná hy hom met sy kuddes lammers onderskei het,
homself deur sy martelaarskap as aanvaarbare offer aan Christus opgedra.
En daar hy vrymoedigheid by Hom het,
vra hy om vrede vir die wêreld
en groot barmhartigheid vir ons siele.


Nou en atyd en tot in ewigheid. Amen.
Theotokion – Toon 4       (Ὡς γενναῖον ἐν Μάρτυσι)
O al-onbevlekte,
hulle wat hul toevlug tot u heilige tempel neem
en die grond in geloof met hul trane in bekering benat,
ontvang verlossing van hul aaklige sondes
en bekom genade,
wanneer U u Seun, die Meester en Verlosser van almal,
dringend daarom smeek,
o al-onskuldige wat God gebaar het.

Of die Kruistheotokion (op Dinsdag- en Donderdagaande)

Toon 4       (Ὡς γενναῖον ἐν Μάρτυσι)

Toe die Ooilam wat U, die Lam en Herder, gebaar het,
U aan die Kruis sien,
het sy gejammer en moederlik tot U uitgeroep:
“My allergeliefde Seun, hoe is U aan ‘n kruishout opgehang?
Hoe is U, o lankmoedige Woord,
in u hande en voete deur wetteloses vasgeslaan,
en hoe het U u bloed uitgestort, o Meester?”

Apolitikion van die Heilige Martelaar Mamas – Toon 4
U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Apolitikion van die Heilige Johannes die Vaster – Toon 4

Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
                                          4


O regverdige Vader Johannes,
doen voorbidding by Christus God,
dat ons siele gered mag word.

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Van die Heilige Martelaar - Toon 8       (Τὴν Σοφίαν καὶ Λόγον)
Synde ‘n eerwaardige spruit van reggelowigheid,
is jy deur die krag van die Gees, al-loflike Mamas,
as vernietiger van goddeloosheid geopenbaar.
Want in die arena het jy die dwaling van die afgode weerlê
en met goeie moed verkondig dat die Drie-eenheid besing moet word.
Daarom, o Oorwinnaar,
toe jy aan die wilde diere oorgegee is,
het jy die ongedierte en aartsbose draak gedood.
Daarom roep ons tot jou uit:
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.
Vir die Heilige Johannes die Vaster – Toon 3   (Θείας πίστεως)
O salige Johannes,
daar jy jou lewe met vryheid van die hartstogte verhelder het,
is jy as God-geïnspireerde vat van selfbeheering
en onvervreembare rykdom van reggelowigheid geopenbaar,
en aangesien jy barmhartigheid geput het vir hulle wat daarom vra,
smeek Christus ons God, o Heilige Vader,
dat Hy ons sy groot barmhartigheid mag skenk.

Nou en altyd en tot in ewigheid. Amen.
Theotokion – Toon 3       (Θείας πίστεως)
U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
                                           5


het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Kontakion van die Heilige Martelaar Mamas
Toon 3        (Ἡ Παρθένος σήµερον)

Met die staf wat deur God aan jou gegee is, o Heilige,
het jy die volk in die lewegewende weivelde as herder opgepas.
Maar verbrysel die onsienlike, wrede ongediertes
onder die voete van hulle wat jou besing,
want ons almal het jou, o Mamas, as vurige beskermer in gevare bekom.

Ikos
Laat ons die Martelaar Mamas besing
wat oor die hele aarde beroemd is en in die hemel saam met die Engele dans,
hy wat voorheen die herte in die woestyn op ongehoorde wyse gemelk het
en nou as herder die eie volk van die Here met ‘n magtige staf goed versorg
en na ‘n plek van groen weiveld gelei het,
waar daar waarlik die genot van die Paradys is.
Daarom het ons almal jou, o Mamas, as vurige beskermer in gevare bekom.

Sinaksarion
Op die 2de van vandeesmaand die Gedagtenis aan die Heilige Martelaar Mamas.
Verse.        Op die spits van geloof in die Drie-eenheid
              verduur die verwonde Mamas die skerp punte van die drietand.

Op dieselfde dag die Gedagtenis aan ons Vader onder die Heiliges Johannes,
Patriarg van Konstantinopel, die Vaster.
Die Heilige Diomedes wat vervolmaak is, toe hy met die plat kant van die swaard
geslaan is.
Die Heilige Julianus wat vervolmaak is toe hy met ‘n plank op die kop geslaan is.
Die Heilige Filippus wat deur die swaard vervolmaak is.
Die Heilige Eftychianus wat in ‘n vuurherd vervolmaak is.
Die Heilige Hesychius wat vervolmaak is toe hy verwurg is.
Die Heilige Leonidas wat deur vuur vervolmaak is.

Die Heilige Eftychius wat vervolmaak is toe hy gekruisig is.
Die Heilige Filadelfus wat vervolmaak is toe hy met ‘n klip op sy keel belas is.

Die Heilige Melanippus wat deur vuur vervolmaak is.
Die Heilige Parthagape wat in die see vervolmaak is.
                                         6


Op dieselfde dag die Gedagtenis aan die regverdige priesters Eleasar en Fineas en
die Heilige Martelare Aeithala en Ammon.
Deur hul heilige gebede, o God, ontferm U oor ons. Amen.


Eksapostilarion van die Heilige Johannes die Vaster.
Toon 2       (Τοῖς Μαθηταῖς συνέλθωµεν)
Ons, die liefhebbers van jou woorde, o alwyse,
loof nou met geloof jou heilige en hoogligtende gedagtenis,
en ons eer jou as hiërarg, o Godgesinde Johannes.
Want jy is geopenbaar as God-geïnspireerde herout van bekering,
en as kampvegter van die eerwaardige Drie-eenheid, o salige Vader.
Dink aan ons waar jy by Hom staan,
jy wat Goddelike dinge duidelik maak.

Eksapostilarion van die Martelaar Mamas – Toon 2       (Τῶν Μαθητῶν ὁρώντων σε)
Jy is deur die melk van herte gevoed
toe jy in die berge gelewe het, o Martelaar Mamas.
Maar in die arena is jy edel bewys,
toe jy baie ywerig gestry het.
En ná jy die pryse van oorwinning verwerf het,
het jy na die Here gegaan.

Theotokion – Toon 2       (Τῶν Μαθητῶν ὁρώντων σε)
Die allerbedrieglike en sluwe vyand
wat my van ouds die salige, Goddelike lewe in die Paradys misgun
en my ‘n banneling uit Eden gemaak het,
word deur u geboortegewing gedood, o Maagd.
