                                            1


Menaion Junie 30 Die Sinaksis van die H. glorieryke en alomgeëerde Apostels
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing 3 stigiere
van die Leierapostels.
Toon 4        (Ἔδωκας σηµείωσιν)
U het aan die Kerk, o Mensliewende,
u eerwaardige Apostels gegee om op te roem.
Die noëtiese ligbakens Petrus en Paulus straal daarin
en soos redelike sterre verlig hulle die wêreld.
Deur hulle het U die Weste wat in duisternis verkeer het, na die lig gelei,
o Almagtige Jesus, die Verlosser van ons siele.

U het aan u Kerk stutte gegee, o Heer;
die standvastigheid van Petrus,
die insig en stralende wysheid van Paulus,
en die ware spreke oor God deur hulle altwee
wat die dwaling van die goddeloosheid verdryf.
Deur hulle albei in die geheimenisse ingewy,
besing ons U, Almagtige Jesus,
die Verlosser van ons siele.

U het aan sondaars u twee Apostels
as voorbeeld van bekering gegee;
hy wat U ten tyde van u lyding verloën
en berou daaroor gehad het,
en hy wat hom teen u boodskap verset en dit vervolg het;
hulle wat saam in die eerste gelid van u vriendekring staan,
o Almagtige Jesus, die Verlosser van ons siele.

Stigiere van die Twaalf Apostels – Toon 4        (Ὡς γενναῖον ἐν Μάρτυσιν)

Synde ooggetuies van die Woord se Vleeswording,
word julle salig genoem, o alsalige Dissipels.
Want as stralende weerligstrale het julle in die wêreld geskyn,
as noëtiese berge het julle soetheid laat drup
en, verdeel as immervloeiende riviere van die Paradys,
het julle die Kerke van die heidene met goddelike waters besproei.

As pyle wat met die strale van die Gees flits,
is julle oor die hele wêreld uitgestuur,
het julle oorvloedig wonderwerke gedoen,
daar julle bedienaars van Christus se misteries geword het,
en as Godgeskrewe tafels van Goddelike genade
is julle beskrewe met die wet wat deur God geleer word,
o alsalige ingewydenes in die heilige.

Die rietpen van die vissers
                                          2


het die oormoed van die filosowe en uitinge van die redenaars verwar,
die leringe en dogmas van Goddelike wysheid gegraveer
en duidelik die evangelie van ontelbare seëninge uiteengesit,
asook die deelname aan ewige vreugde,
die genot van die Engele en blywende roem.

Eer aan die Vader en aan die Seun en aan die Heilige Gees.

Toon 6

Die al-eerwaardige fees van die Apostels,
wat vir ons verlossing verkry,
het vir die Kerk van Christus aangebreek.
Laat ons daarom op mistieke wyse hande klap en vir hulle sê:
“Verheug julle, ligbakens vir hulle wat in duisternis verkeer,
daar julle die son se strale is;
Verheug julle, Petrus en Paulus,
onvernietigbare grondslae van die Goddelike leerstellinge,
vriende van Christus, en eerwaardige werktuie.
Wees nou onsigbaar in ons midde,
en ag húlle onstoflike geskenke waardig
wat jul fees met liedere vier.

Nou en altyd en tot in ewigheid. Amen.

Theotokion – Toon 6

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Apostiga – Toon 4 (Ὁ ἐξ ὑψίστου κληθεὶς)

Toe die Seun en Woord van die beginlose Vader op aarde kom
en die koor van twaalf Apostels kies,
het Hy hulle gevra:
“Wie sê die mense is Ek?”
Toe het Petrus, die uitverkorene onder die Apostels,
u Godheid erken en dit duidelik verkondig toe hy uitroep:
“U is die Christus, die Seun van die lewende God.”
Daarom word hy tereg salig genoem,
                                         3


omdat hy ‘n openbaring uit die hoë ontvang het,
asook die mag om sondes te ontbind en te bind.

Vers. Oor die hele aarde het hulle stem uitgegaan en tot by die eindes van die
wêreld hulle woorde.

Toe die aardse donkerte die oë van jou liggaam verduister,
jy wat deur die Allerhoogste, nie deur mense nie, geroep is,
en daardeur die somberheid van die goddeloosheid bekend maak,
het die hemelse lig die oë van jou verstand omstraal
en die skoonheid van Godvresenheid geopenbaar.
Aangesien jy van daar af Christus ons God leer ken het,
wat lig uit duisternis voortbring,
smeek Hom om ons siele te red en te verlig.

Vers: Die hemele vertel die eer van God, en die uitspansel verkondig die werk van
sy hande.

Jy is tereg “die rots” genoem,
waarop die Here die onwankelbare geloof van die Kerk gevestig het,
toe Hy jou die hoofherder van die redelike skape gemaak het.
Van toe af het Hy, daar Hy goed is,
jou as sleuteldraer van die hemelse dinge aangestel,
om dit vir almal oop te stel
wat met geloof daaraan toegewy is.
Daarom is jy soos gepas waardig geag
om soos jou Meester gekruisig te word.
Smeek Hom om ons siele te red en te verlig.

Eer aan die Vader en aan die Seun en aan die Heilige Gees,
Toon 6
Vandag het 'n blye fees oor die eindes van die aarde gestraal,
die al-eerwaardige gedagtenis van die allerwyse leier-apostels Petrus en Paulus.
Daarom verheug ook Rome haar waar sy dans.
Laat ook ons, broers en susters, luisterryk met liedere en gesange
hierdie al-eerwaardige dag vier en sê:
"Verheug jou, Petrus, Apostel en ware vriend van jou leraar Christus ons God.
Verheug jou, alombeminde Paulus,
prediker van ons geloof en leraar van die wêreld.
Daar julle vrymoedigheid het, heilige uitverkore paar,
smeek Christus ons God dat ons siele gered mag word.”
Nou en altyd en tot in ewigheid. Amen.
Theotokion - Toon 6
O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
                                          4


bid saam met die Apostels en al die Heiliges
dat ons siele ontferming mag ontvang.
Apolitikion – Toon 4
Eerstronendes onder die Apostels,
leraars van die wêreld,
bid tot die Meester van almal,
dat Hy die wêreld vrede,
en ons siele sy groot barmhartigheid mag skenk.
Eer aan die Vader en aan die Seun en aan die Heilige Gees.

Toon 3

O Heilige Apostels,
bid tot die barmhartige God
dat Hy vergewing van oortredinge
aan ons siele sal skenk.

Nou en altyd en tot in ewigheid. Amen.
Theotokion – Toon 3

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.

Die Veranderlike vir die Mettediens

Ná die Eerste Lesing uit die Psalmboek:

Die Kathisma van die Heilige Petrus - Toon 8

Toe jy visvang op see laat vaar het,
het jy ‘n Goddelike openbaring oor die vleeswording
van die Woord van die Vader uit die hemel ontvang,
en met vrymoedigheid teenoor almal
tot jou Skepper uitgeroep:
“Ek ken U as die eenwesenlike Seun van God.”
Daarom is jy waarlik en met reg as rots van geloof bewys
en as sleuteldraer van die genade.
O Apostel Petrus, bid tot Christus God,
dat Hy vergifnis van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees,

Herhaal: Toe jy visvang see laat vaar het…
                                          5



Nou en altyd en tot in ewigheid. Amen.

Theotokion - Toon 8

Ek dink aan die oordeel en is bang;
ek is met ontsetting vervul oor die vreeswekkende ondersoek;
ek vrees die uitspraak en is bang vir die straf,
die pyn van die vuur, die duisternis en die doderyk.
O wee, wat sal ek in daardie uur doen,
wanneer die trone opgestel word,
die boeke oopgemaak en die dade ondersoek word?
Wees dan my hulp, o Meesteres,
en ‘n allervurige beskermer.
Want ek, u onwaardige dienaar, het u as my hoop.

Ná die Tweede Lesing uit die Psalmboek:

Die Kathisma van die Heilige Paulus - Toon 8

Ná jy uit die hemel jou roeping van Christus ontvang het,
is jy as prediker van lig geopenbaar
deur almal met die leerstellings oor die genade te verlig.
Want toe jy wegdoen met die aanbidding van die letter van die wet,
het jy almal met die kennis van die Gees bestraal.
Daarom is jy met reg hoog, na die derde hemel, weggeruk
en het jy die Paradys bereik.
O Apostel Paulus, bid tot Christus God,
dat Hy vergifnis van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees,

Herhaal: Ná jy uit die hemel jou roeping van Christus ontvang het…

Nou en altyd en tot in ewigheid. Amen.

Theotokion – Toon 8

As teken van dankbaarhdeid vir al u genadegawes,
dra ek soos daardie weduwee met haar twee muntstukke,
soos ek moet, lof aan u op, o Meesteres.
Want u is geopenbaar as ‘n beskutting en hulp
wat my altyd van versoekinge en verdrukkinge verlos.
Daarom, waar ek soos uit ‘n vlammende vuuroond verlos is
van hulle wat my verdruk,
roep ek van harte tot u:
“o Theotokos, help my en bid tot u Seun en God,
dat Hy vergifnis van oortredinge sal skenk
aan hulle wat u Seun met geloof aanbid, o Onbevlekte.”
                                             6



Kathisma van die twaalf Apostels, ná die Derde van die Kanons (wat nog vertaal
moet word)

Toon 4        (Ὁ ὑψωθεὶς)

Daar julle wonings van die lig is,
en in ontoeganklike lig gevestig is,
verlig julle altyd jul heilige huis met jul heilige teenwoordigheid.
Daarom roep ons met geloof uit:
O Apostels, smeek die Skepper
en verlos ons van duisternis,
allerhande gevare en die plundertogte van boosaardige volke.

Theotokion – Toon 4          (Ὁ ὑψωθεὶς)

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons u nie verlaat nie,
want u red u dienaars altyd uit allerlei gevare.

Kontakion - Toon 2

U het die betroubare predikers wat God se woorde spreek,
die hoogste onder u Dissipels, Here,
by U opgeneem vir die genieting van u seëninge en vir rus.
Want u het hul arbeid en dood bo alle heeloffers aanvaar,
daar U alleen die hart ken.

Ikos

Onderrig my tong, my Verlosser, maak my mond wyd oop en vul dit, prikkel my hart,
sodat ek sal navolg wat ek sê, en eerste sal wees om te doen wat ek leer;
Want hy is groot, sê hulle, wat doen en leer, want as ek praat en nie doen nie, sal ek
as ‘n klinkende simbaal beskou word. Gee daarom dat ek sal sê wat ek moet, en sal
doen wat voordelig is, daar U alleen die hart ken.

Sinaksarion

Op die 30ste van vandeesmaand die Sinaksis van die Heilige, glorieryke en
alomgeëerde Twaalf Apostels, en die aanduiding van hoe en waar elkeen van hulle
gepredik het en vervolmaak is.

Verse.        Ek vereer die twaalf ooggetuis van God, Christus se vriende,
              en waag dit om hulle heroïese manne en gode te noem.

              Die dertigste bring die beroemde twaalf ingewydenes byeen.
                                         7



Deur die gebede van die Heilige en alomgeëerde Apostels, o God, ontferm U oor
ons. Amen.

Eksapostilarion van die Twaalf Apostels – Toon 2        (Τῶν Μαθητῶν ὁρώντων σε)

Laat ons byeenkom
om die al-eerwaardige twaalftal Dissipels te loof.
Verheug julle, want julle het die hele aarde omring
en die menigtes van heidene wat slegte dinge glo, gevang,
toe hulle die Goddelike dinge geleer is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Τῶν Μαθητῶν ὁρώντων σε)

Ons beroem ons op u, o Theotokos,
en het u as beskermster by God.
strek u onoorwinlike hand uit en verbrysel ons vyande
en stuur u dienaars hulp vanuit die Heilige.

By die Lofpslams maak ons voorsiening vir 4 verse en sing die volgende stigiere.

Toon 4       (Ὁ ἐξ ὑψίστου κληθεὶς)

O grondslag van die Apostels,
jy het alles versaak, die Leermeester gevolg en Hom toegeroep:
“Ek sal saam met U sterwe, sodat ek die salige lewe kan ervaar.”
Jy het ‘n leermeester van die wêreld geword, o Petrus,
‘n herout en rots van geloof,
die eer en roem van die Kerk,
en soos Christus ons God voorspel het,
'n onwankelbare vesting
wat die poorte van die Doderyk nie oorweldig het nie.
Smeek Hom om ons siele te red en te verlig.

Van die moederskoot afgesonder, o Paulus,
het jy die las van alle stoflike aandrang ontvlug,
en waarlik op vleuels van verlange na die liefde van God verrys,
na die Goddelike hoogte,
waar jy die hoogheldere duisternis van Goddelike lig betree het,
soos iemand wat vleesloos is.
Jy is deur jou inwyding in onuitspreeklike woorde verryk
en na die blindes gestuur om die lig, Christus ons God, te openbaar.
Smeek Hom om ons siele te red en te verlig.

Toe U, o Verlosser,
wat die lig voor alle tye is,
U verwerdig het om deur u onsegbare mensliewendheid by my as mens te woon,
                                         8


en in u goedheid vlees te word,
het U u dissipels en Apostels as tweede lig geopenbaar
wat met u glans en luister glim.
en hulle smeek U om ons siele te red en te verlig.

O Petrus en Paulus, ploeërs van die Woord,
Andreas, Jakobus en wyse Johannes,
Bartholoméüs, Filippus, Thomas en Matthéüs,
Simon, Judas, Heilige Jakobus,
universele, eerwaardige twaalftal Dissipels,
wat in die wêreld die alheilige Drie-eenheid
as van nature ewige God verkondig het,
die waarlik ongekapte torings
en onwankelbare suile van die Kerk,
smeek die Meester van almal dat ons gered mag word.

Eer aan die Vader en aan die Seun en aan die Heilige Gees.

Doksastikon – Toon 8       deur Kosmas die Monnik

O Dissipels van die Verlosser,
julle het die skepping wat julle deurloop het, verlig,
deur jul leringe die dwaling van die afgode soos hout verbrand
en die nasies uit die diepte van onkunde gered,
deur hulle in julle nette na die kennis van God op te trek.
Bid ook nou tot Christus
dat Hy ons op die oordeelsdag genadig mag wees.

Nou en altyd en tot in ewigheid. Amen.

Theotokion – Toon 8

O Meesteres,
aanvaar die smeekbede van u dienaars
en verlos ons van alle nood en verdrukking.

Die Groot Doksologie

Die Veranderlike vir die Goddelike Liturgie

Die Kommunielied: Oor die hele aarde het hulle stem uitgegaan en tot by die eindes
van die wêreld hulle woorde. Halleluja.
