                                           1


Menaion Februarie 7: Die H. Parthenios van Lampsakos, en ons Regverdige
Vader Lukas van die Berg Stirion.

Die Veranderlike van die Vesperdiens

 By “Heer, ek het U aangeroep…” maak ons voorsiening vir 6 verse, en sing die
volgende stigiere.

Toon 1

Die grote Parthenios,
die roem van die Hellespont,
die ligbaken van Lampsakus
die helder môrester van wonderwerke,
nooi ons almal om sy gedagtenis geestelik te vier
terwyl ons Christus, die Verlosser, besing.

Van jongs af deur God meegevoer,
het jy die hordes demone
deur die vuur van jou gebede verbrand
en die kudde van Lampsakus wyslik gerig, o Alsalige.
Want deur die altare van die afgode omver te werp,
het jy jou nuutgemaak vir God.

Die vis wat na bo geswem het,
die lewelose wat herleef het,
die oes uit die onvrugbare grond,,
die genoegsame reën vir die wingerd,
en die welslae met die kleursel
verkondig jou wonders.
Hoe wonderbaar is jou werke, o bedienaar van die heilige dinge!
Maar bid dat ons siele gered mag word.

Vir die Regverdige Lukas - Toon 6

Van jongs af het jy die Heer heelhartig gevolg, o glorieryke,
en die gehegtheid aan jou ouers en liefde vir die wêreld versaak.
Jy het die woestyne bewoon
en in nederigheid die asketiese lewe beoefen.
Met ‘n vurige gees het jy dit vervul, o Regverdige,
deur goed handel te dryf,
jou besittings aan die behoeftiges uit te deel
en Christus die Pêrel van groot waarde te koop.
Toe jy waarna jy verlang, verkry,
het jy bly staan, o bewonderenswaardige.

Jy het dit ter wille van die Heer na Wie jy verlang het,
verduur om deur hom wat jou verwek het,
geslaan, geskel en beveg te word, o glorieryke Vader.
                                            2


Deur liefde vir Hom verwond,
het jy die genietinge as niks geag nie.
Jy het vreemdelingskap aanvaar,
asook om jou moeder te ontbeer
en jou met die monnikekleed beklee, o allerheilige.
Maar die Mensliewende God, deur moederlike gebede beweeg,
het jou teen jou sin geopenbaar, o Regverdige Lukas.

Toe jy op allerheilige wyse jou gewyde lewe voltooi het,
het jy heilige, buitengewone en sonderlinge wonders gedoen,
daar God jou ‘n Goddelike pand verleen het
selfs voor die beloning van jou heilige arbeid.
Wanneer Hy as regter kom,
sal Hy jou ‘n onverganklike kroon en ewige heerlikheid verleen.
Smeek Hom daarom dat hulle wat jou altyd besing
van allerhande boosheid verlos mag word, o allerregverdige Lukas.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 6 (soos op 2 Februarie tydens Mette)

Dit was u welbehae, o Christus God,
om vandag in die arms van ‘n grysaard neergelê te word,
soos op die strydwa van die Gerubim.
Roep ons terug ons wat U besing,
bevry ons van die heerskappy van die hartstogte,
en red ons siele.

Apostiga – Van die Fees – Toon 2

O poorte van die hemele, gaan oop,
want Christus word as ‘n kindjie in die tempel
deur ‘n Maagdelike Moeder aan God die Vader opgedra.

Vers. Nou laat U, Here, u dienskneg gaan in vrede volgens u woord, omdat my oë u
heil gesien het, wat U berei het voor die oë van al die volke.

Christus, die gloeiende kool wat vooruit gesien is deur die Heilige Jesája,
word nou soos met ‘n tang,
deur die hande van die Theotokos vir die Grysaard gegee.

Vers. 'n Lig tot verligting van die nasies en tot heerlikheid van u volk Israel.

Waar hy die Meester met vrees en vreugde vashou,
het Símeon gevra om van die lewe losgemaak te word,
terwyl hy die Moeder van God besing.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                         3



Toon 2

Terwyl die reine, onbevlekte Maagd
die Skepper en Meester as kindjie in haar arms dra,
gaan sy nou die tempel binne.

Apolitikion van die Fees.
En die Wegsending.

Die Veranderlike vir die Mettediens

Na die Eerste Psalmlesing die volgende Kathisma.

Toon 4

Die Oue van Dae word ‘n kind om my ontwil.
Die allerreinste God neem deel aan die reinigingsritueel,
sodat Hy my vlees wat Hy uit die Maagd aangeneem het, kan bevestig.
En Simeon wat in hierdie dinge ingewy is,
het Hom as die God wat in die vlees verskyn het, erken.
Hy het Hom as die Lewe verwelkom
En met vreuge in sy grysheid uitgeroep:
“Laat my heengaan, want ek het U aanskou,
die Lewe van almal.”

Eer aan die Vader en aan die Seun en aan die Heilige Gees, nou en latyd en tot in
ewigheid. Amen.

Herhaal:     Die Oue van Dae word ‘n kind om my ontwil…

Na die Tweede Psalmlesing die volgende Kathisma

Toon 1

Hy wat saam met die Vader op die Heilige Troon is,
het op aarde gekom en is uit die Maagd gebore,
en Hy wat onomskryfbaar is deur die tyd,
het ‘n Kind geword.
Simeon the Hom met blydskap in sy arms ontvang en gesê:
“Nou laat U u dienaar gaan, o Medelydende,
nadat U hom verbly het.”

Herhaal:     Hy wat saam met die Vader op die Heilige Troon is…

Daarna die Kanon van die Fees,
en van die twee Heiliges (wat nog vertaal moet word)

Na die Derde Ode:
                                           4


Kontakion van die Heilige Parthenios – Toon 3

Jy het die Goddelike genadegawe om wonders te doen, ontvang,
o Goddraende Wonderdoener, heilige Parthenios,
en al die gelowiges se hartstogte verwyder
en die bose geeste verdryf, o Vader.
Daarom besing ons jou
as ‘n groot ingewydene van God se genade.

Ikos

O Geestelike Lig uit Lig,
Seun en Woord van God die Vader wat voor alle ewigheid is,
wat op Goddelike wyse die hele wêreld verlig,
verlig my verstand, gees en rede,
om vandag hierdie luisterryke en allerverhewe fees
van die Regverdige Parthenios te besing.
Want hy het waarlik ‘n wonderbaarlike lewe en lewenswyse op aarde volbring.
Daarom kom ons bymekaar en loof ons hom,
as ‘n groot ingewydene van God se genade.

Kathisma van die H. Parthenios – Toon 8

O groot wonderdoener van Lampsakus,
jy het die hoogte van deugde bestyg,
en straal tot aan die eindes van die wêreld met die lig van genesing;
Op allerkragtige wyse verstrooi jy die duister demone
en verdryf jy siektes deur jou gunstige beroepe op God.
Daarom, ná jy die hele Hellespont gereinig het van die dwaling van afgode,
straal jy met wonders.
O Goddraende Parthenios,
bid tot Christus God,
dat Hy vergewing van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Kathisma van die Regverdige Lukas – Toon 8

Van kindsbeen af het jy die deug liefgehad
en jou van alle plesiere weerhou, o wyse.
Jy het vas en ‘n strenge askese aan die dag gelê,
die verlange na jou moeder gering geskat,
en jou heimlik in ‘n klooster verberg.
Maar God het jou weer aan jou moeder onthul
wat met reg haar verlies van jou bekla het, o alvoortreflike.
Waar jy jou nou saam met haar verheug,
bid tot Christus God
dat Hy vergewing van oortredinge mag skenk
aan hulle wat jou heilige gedagtenis met liefde vier.
                                          5



Nou en altyd en tot in ewigheid. Amen.

Toon 8

O Woord voor alle ewigheid, U is uit ‘n Moeder gebore;
U wat van nature onbevatlik is, is na die tempel gedra.
Die Grysaard het U met vreugde in sy arms ontvang en uitgeroep:
“Nou laat U hom gaan wat u volgens u woord besoek het,
U wie se behae as God dit was om die mensegeslag te red.”

Na die Sesde Ode

Kontakion van die Regverdige Lukas – Toon 8

Die mensliewende God wat jou voor jy geformeer is,
uitverkies het om Hom welbehaaglik te wees,
volgens die oordele wat Hy weet,
het jou vanaf die moederskoot aangeneem en geheilig.
Hy het jou sy eie dienskneg gemaak
en jou voetstappe gerig, o Lukas.
Nou verheug jy jou waar jy by Hom staan.

Ikos

O voortreflike skoonheid en waardigheid van die Vaders,
O sieraad van al die Askete;
want daar jy die gebooie van Christus vervul het,
hoe sal sal ek jou lewenswyse besing, o glorieryke,
aangesien ek nie die mag van woorde het nie?
Maar nietemin waag ek dit om uit te roep:

Verheug jou, stralende roem van Monnike;
verheug jou, gids en lamp van die gelowiges.

Verheug jou, mees verkwikkende spruit van die woestyn;
verheug jou, helderste lantern van die wêreld.

Verheug jou, want jy het neergesien op wat vlietend en verganklik is;
verheug jou, want jy woon in die hemele saam met die Engele.

Verheug jou, spoedige vertrooster van moedeloses;
verheug jou, geliefde helper van hulle wat in gevaar verkeer.

Verheug jou, eerwaardige vat van die Gees;
verheug jou, welbekende woning van Christus.

Verheug jou, jy deur wie alle gawes straal;
verheug jou, jy deur wie God verheerlik is.
                                           6


Nou verheug jy jou waar jy by Hom staan.

Sinaksarion

Op die 7de van vandeesmaand die gedagtenis aan ons regverdige vader
Parthenios, biskop van Lampsakus.

Op dieselfde dag die gedagtenis aan ons regverdige vader Lukas van Griekeland.

Op dieselfde dag ook die gedagtenis aan die heilige duisend martelare, drie slawe
en vier lyfwagte wat in Nikomedia getuig het.

Op dieselfde dag is die heilige ses martelare van Frigië deur vuur vervolmaak.

Op dieslefde dag ook die gedagtenis aan ons regverdige vader Petrus wat op
Monobatos die stryd gevoer het en die heilige martelaar Theopemptus en sy
metgeselle.

Deur die gebede van u Heiliges, o God, ontferm U oor ons. Amen.

Eksapostilarion

Vir die Hiërarg – Toon 2

Laat Parthenios nou vereer word,
die allergrootste, beroemde herder,
die wonderdoenende Hiërarg van Christus se Kerk,
die roem van die Hellespont
en grondslag van die gelowiges.
Want hy stem God gunstig ten behoewe van die wêreld.

Vir die Regverdige – Toon 2

Van jongs af het jy alleen geloop, die kruis opgeneem
en padgegee na die woestyn, o Lukas ligbaken van Monnike.
Deur volle selfbeheersing, o Godgeïnspireerde,
het jy die slegtere aan die betere onderwerp,
en jou, sover dit moontlik is,
met die ontoeganklike Drie-eenheid verenig.

Vir die Fees – Toon 2

Ter vervulling van u onuitspreeklike heilsbestel,
is U deur u Moeder wat geen ervaring van ‘n man het nie,
die tempel binnegedra, o Heer.
Die Grysaard het U gesien en uitgeroep:
“Laat nou u dienskneg gaan, o Meester,
want U het as Verlosser gekom,
die Lig van die Vader, my Christus.”
                                            7


By die Apostiga van die Lofpsalms, die volgende stigiere van die Fees

Toon 2

Terwyl die reine, onbevlekte Maagd
die Skepper en Meester as kindjie in haar arms dra,
gaan sy nou die tempel binne.

Vers. Nou laat U, Here, u dienskneg gaan in vrede volgens u woord, omdat my oë u
heil gesien het, wat U berei het voor die oë van al die volke.

Ontvang, o Símeon, die Here van die heerlikheid,
soos jy deur die Heilige Gees te kenne gegee is,
want kyk, Hy het tot by jou gekom.

Vers. 'n Lig tot verligting van die nasies en tot heerlikheid van u volk Israel.

Nou het my oë, o goeie God, u belofte gesien.
Laat nou my, u dienskneg, vinnig heengaan,
o Mensliewende.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2

Verheug u, o Maagd, wat die vreugde van die wêreld,
Christus die leweskenkende, ontvang het
en die droefheid van ons eerste moeder beeindig het.

Die res van die Mettediens, soos gewoonlik, en die Wegsending.
