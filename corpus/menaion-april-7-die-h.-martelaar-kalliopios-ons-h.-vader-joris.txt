                                           1


Menaion April 7 Die H. Martelaar Kalliopios & ons H. Vader Joris, Metropoliet
van Mitilene.
Die Veranderlike vir die Vesperdiens
Toon 8        (Ὢ τοῦ παραδόξου θαύµατος)
O glorieryke, seëvierende Martelaar,
om Christus ons God se ontwil
het jy folteringe wat met vele smarte gepaard gaan
en martelinge van die liggaam baie standvastig verduur,
jou stryd met vreugde voltooi,
en jou krone van heerlikheid bekom,
terwyl jy vir almal wat jou heilige gedagtenis reggelowig en getrou vier
om versoening en barmhartigheid vra.

O Al-wonderbare beroemde Martelaar en Stryder,
toe jy om Christus, wat die Kruis verduur het, se ontwil gekruisig is,
het jy van die Almagtige God uit die hemel
‘n eerwaardige stem gehoor wat jou na die wonings aldaar nooi.
Toe jy daar kom, het jy as oorwinnaar jou beloninge ontvang.
Daarom loof ons jou en noem ons jou salig.

Brandend met liefde vir God, o Stryder,
het jy die vuur wat op jou heilige liggaam aangewend is,
deur die dou van die Gees geduldig verduur
en daardeur is jy as baie helder fakkel geopenbaar
wat alle dwaling van die veelgodedom verbrand.
Daarom vier ons almal tereg vandag jou heilige gedagtenis
en noem ons jou salig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8         (Ὢ τοῦ παραδόξου θαύµατος)
Daar u die lig gebaar het wat nie ondergaan nie, o Meesteres,
verlig my wat uit eie wil
deur alle dwaasheid verduister is, nou met u glans
en maak die teken van u lig oor my,
sodat ek heeltemal onaantasbaar vir die wolwe mag wees,
deur u behoed mag wees,
en veilig op die weg na God gelei mag word, o eerwaardige.

Of die Kruistheotokion van die Martelaar (op Dinsdag- en Donderdagaande)
Toon 8        (Ὢ τοῦ παραδόξου θαύµατος )
O Jesus, die son het gesidder
toe dit U uit vrye wil aan die Kruis uitgestrek sien,
die aarde het geskud, die rotse het geskeur,
die grafte het in vrees oopgegaan, al die magte was verbaas,
                                         2


en sy wat U sonder ervaring van ‘n man gebaar het,
het, toe sy U aanskou, met geweeklag uitgeroep:
“Wee my, wat is die gesig?”

Apostiga van die Hiërarg

Toon 1       (Πανεύφηµοι Μάρτυρες)

O alwyse Vader Joris,
met eerbied het jy die eerwaardige, onbevlekte ikoon van Christus vereer
en deur sy krag versterk,
het jy die vermetelheid van hulle wat teen God stry hoegenaamd nie gevrees nie.
Smeek Hom nou dat ons siele vrede
en sy groot barmhartigheid geskenk mag word.

O glorieryke Vader Joris,
jy het die woede van die goddeloses
wat op onbesonne wyse oormoedig geraak het, verduur.
Jy het gesien hoe hulle in hul goddelose oormoed verhef is
en weer verskriklik verbrysel is
toe die Voorsienigheid Hom baie duidelik vir vergelding teen die dwases beweeg het.

O Vader Joris,
daar jy ‘n medewerker van God geword het,
het jy as priester en landbouer
die siele van hulle wat deur jou woord gered is
as honderdvoudige vrug aan die Meester opgedra.
Smeek Hom ook nou
dat die Ortodokse Kerk deur dogmas van die waarheid versterk mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion van die Hiërarg – Toon 1     (Πανεύφηµοι Μάρτυρες)
O Maria, die onskuldige tuig
wat in reinheid alle verstand te bowe gaan,
rig deur u almagtige beskerming
my wat deur baie sondes beklem en benou word
na die wydte van bekering.
Want u kan dit doen,
daar u die Moeder is van Hom wat alles kan doen.

Of die Kruistheotokion van die Hiërarg (op Dinsdag- en Donderdagaande)

Toon 1       (Πανεύφηµοι Μάρτυρες)
Toe die Ooilam en onskuldige Meesteres haar eie Lam
sonder skoonheid of gestalte aan die Kruis sien,
het sy geweekla en gesê: “O wee my!
Waar het u skoonheid weggesak, o allerdierbare?
                                             3


Waar is u majesteit?
Waar is die stralende bekoorlikheid van u gestalte, o my algeliefde Seun?”

Apolitikion van die Martelaar Kalliopius – Toon 4      (Ταχὺ προκατάλαβε)
U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Apolitikion van die Hiërarg Joris – Toon 4
Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Joris,
doen voorbidding by Christus God,
dat ons siele gered mag word.

Die Veranderlike vir die Mettediens
Kathisma van die Martelaar Kalliopios – Toon 4         (Ταχὺ προκατάλαβε)
Waar jy met ‘n onwankelbare gees aan ‘n kruis verhef is,
het jy Christus se verlossende lyding goed uitgebeeld, o wyse Stryder.
Daarom vier ons jou ligdraende, heilige gedagtenis met geloof,
terwyl ons vra om deur jou versoening van ons oortredinge
en groot barmhartigheid te ontvang.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4        (Ταχὺ προκατάλαβε)
O Meesteres, verhoor u dienaar
wat uit ‘n geteisterde siel tot u roep
en skenk my vergewing van my booshede van weleer,
want ek roep u dag en nag aan.
Red my van die hellevuur, o Theotokos,
en plaas my aan die regterhand van u Seun en God.

Of die Kruistheotokion (op Woensdag- en Vrydagoggende)
Toon 4       (Ταχὺ προκατάλαβε)
O geseënde, al-onskuldige Maagd, Moeder van Christus ons God,
‘n swaard het u alheilige siel deurboor,
toe u u Seun en God sien waar Hy uit vrye wil gekruisig word.
Hou nie op om Hom te smeek
dat Hy ons vergewing van oortredinge sal skenk nie.
                                         4


Kathisma van die Hiërarg – Toon 8       (Τὴν Σοφίαν καὶ Λόγον)
Ná jy deur die hoogte van jou nederigheid beroemd geword het,
het jy die waan van die vyand volkome tot niet gemaak
en jou op luisterryke wyse as held gedra.
En daar jy barmhartig was, Heilige Vader,
het jy die behoeftiges van oorvloedige middele voorsien.
Daarom het jy ná jou dood die ewige weelde beërwe
en verheug jy jou tot in ewigheid, o Hiërarg Joris.
Bid tot Christus ons God
dat Hy vergewing van oortreding sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8        (Τὴν Σοφίαν καὶ Λόγον)

Omdat ek in veelsoortige versoekinge verval het
vanweë sienlike en onsienlike vyande,
word ek deur die deining van my ontelbare oortredinge gekwel.
En ek haas my na die hawe van u goedheid,
as my vurige hulp en beskutting.
Pleit daarom, o Alheilige,
by Hom wat sonder saad uit u vlees aangeneem het
ten behoewe van al u dienaars wat u sonder ophou besing,
en bid met vrymoedigheid tot Hom, o Onbevlekte,
dat Hy vergifnis van oortredinge mag skenk
aan hulle wat u alheilige Kind, soos gepas, aanbid.

Of die Kruistheotokion (op Woensdag- en Vrydagoggende)

Toon 8        (Τὴν Σοφίαν καὶ Λόγον)

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o God wat alle goedheid te bowe gaan, lankmoedige Heer
Laat ons met geloof tot haar roep:
“Betoon medelye aan ons, o Maagd
en skenk daarom vergifnis van oortredinge
aan hulle wat sy heilige lyding met geloof vereer.”

Sinaksarion

Op die 7de van vandeesmaand die Gedagtenis aan die Heilige Martelaar Kalliopios.
Verse.        Kalliopios wat onderstebo aan ‘n kruis vasgeslaan is,
              verheerlik die Woord wat regop daaraan vasgeslaan is.
                                          5



             Op die 7de het Kalliopios die ewige lewe gevind.
Op dieselfde dag die Gedagtenis aan ons Vader onder die Heiliges, Joris, Biskop
van Mitilene.

Op dieselfde dag die Gedagtenis aan die Heilige Martelaar Rufinus, die Diaken.

Op dieselfde dag is die Heilige Martelares Aquilina, wie se hande agter haar rug
vasgebind is en wie se maag geskroei is, vervolmaak.

Op dieselfde dag die Gedagtenis aan die 200 Heilige Martelare wat in Sinope deur
die swaard vervolmaak is.

Deur die gebede van u Heiliges, o God, ontferm U oor ons. Amen.

Die res van die Mettediens en die Wegsending.
