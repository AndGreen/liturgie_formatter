                                      1


Vespers vir Sondag op Saterdagaand - Toon 2

Stigera by “Heer, ek het U aangeroep” – Toon 2

v.1   Lei my siel uit die gevangenis om u Naam in erkentenis te bely.

Hy wat voor alle eeue uit die Vader gebore is,
God die Woord, wat vlees geword het uit die Maagd Maria,
kom laat ons Hom aanbid,
want na Hy die Kruis verduur het,
is Hy oorgelewer aan die graf,
soos Hy dit Self gewil het,
en opgestaan uit die dode,
het Hy my die verlore mens gered.

v.2   Die regverdiges sal op my wag totdat U my beloon.

Christus ons Verlosser
het ons skuldbrief uitgewis
deur dit aan die Kruis vas te slaan,
en Hy het die mag van die dood vernietig.
Ons aanbid sy Opstanding op die derde dag.

v.3   Uit die dieptes het ek U aangeroep, Here. Here, hoor my stem.

Laat ons met die Aartsengele
Christus se Opstanding besing,
want Hy is die Bevryder
en die Verlosser van ons siele,
en Hy kom weer met vreeswekkende heerlikheid
en met geweldige krag
om die wêreld te oordeel
wat Hy geskep het.

v.4   Laat u ore let op die stem van my smeking.

Die Engel het U wat gekruisig en begrawe is
as Meester verkondig
en vir die Vroue gesê:
“Kom kyk waar die Here gelê het,
want Hy het opgestaan soos Hy gesê het,
as die Almagtige.”
Daarom aanbid ons U wat alleen onsterflik is.
Leweskenkende Christus, ontferm U oor ons.

v.5   As U, Here, ongeregtighede in gedagte hou, Here, wie sal bestaan?
      Want by U is daar versoening.

Aan u Kruis het U die vloek van die boom tot niet gemaak;
in u graf het U die mag van die dood gedood;
                                      2


deur u Opstanding het U die geslag van die mens verlig.
Daarom roep ons tot U:
O Weldoener Christus ons God, eer aan U.

v.6   Om u Naams ontwil het ek op U gewag, Here; my siel het gewag op u
      woord, my siel het gehoop op die Here.

Met vrees het die poorte van die dood vir U oopgegaan, o Heer,
en die deurwagters van die Onderwêreld was beangs toe hulle U aanskou.
Want U het die bronsdeure verbrysel
en die ystersgrendels gebreek,
en ons gelei uit die duisternis en skadu van die dood
en ons boeie uitmekaargeruk.

v.7   Vanaf die oggendwaak tot die nag, vanaf die oggendwaak, laat Israel
      op die Here vertrou.

Laat ons monde die lied van verlossing aanhef en sing:
“Kom, almal in die huis van die Here, laat ons neerval en sê:
‘U wat op die Kruishout gekruisig is
en uit die dode opgestaan het
en in die boesem van die Vader is,
reinig ons van ons sondes.’”

Dogmatikon – Toon 2

Nou en altyd en tot in ewigheid.

Die skadu van die Wet het verbygegaan toe die Genade kom,
want soos die brandende braambos nie uitgebrand het nie,
het u as Maagd gebaar,
en Maagd gebly.
In plaas van ‘n vuurkolom,
het die Son van Geregtigheid opgegaan
en in plaas van Moses,
Christus die verlossing van ons siele.

Apostiga – Toon 2

v.1

U Opstanding, Christus Verlosser,
het die hele wêreld verlig,
en U het u eie skepping
na U teruggeroep.
Almagtige Here, eer aan U.


v.2   Die Here is koning; Hy het Hom met majesteit beklee. Die Here het
      Hom met krag beklee en omgord.
                                      3



Deur die hout het U die vloek van die hout uitgewis, o Verlosser.
Deur u begrafnis het U die mag van die dood gedood.
Deur u verrysenis het U ons geslag verlig.
Daarom roep ons tot U:
Leweskenkende Christus, ons God, eer aan U.

v.3   Want Hy het die wêreld gevestig, wat nie sal wankel nie.

Toe U aan die Kruis vasgespyker gesien is, o Christus,
het U die skoonheid van geskape dinge verander.
En terwyl die soldate hul onmenslikheid getoon het deur u sy met ‘n spies te
deurboor,
het die Hebreërs gevra om u graf te verseël,
omdat hulle u mag nie geken het nie.
Maar U wat ter wille van u innige medelye aanvaar het om begrawe te word,
en op die derde dag opgestaan het,
Here, eer aan U.

v.4   Heiligheid pas by u huis, Here, tot in lengte van dae.

O leweskenkende Christus,
vir sterflinge het U vrywillig lyding ondergaan;
as Magtige het U in die onderwêreld afgedaal,
het U hulle wat daar op u koms gewag het ontruk soos uit die hand van ‘n
sterke
en aan hulle gegee om in die Paradys in plaas van die Doderyk te woon.
Skenk daarom ook aan ons
wat u verrysenis op die derde dag verheerlik
versoening en die groot barmhartigheid.

Nou en altyd en tot in ewigheid. Amen.

Theotokion

O nuwe wonder wat alle vroeëre wonders te bowe gaan!
Want wie het al gehoor van ‘n moeder wat sonder ‘n man gebaar het
en wat Hom in haar arms gedra het wat die hele skepping omvat?
Dit wat ontvang is, is die Raad van God.
Hom het u as Kind in u arms gedra, o Alreine,
en teenoor Hom het u ‘n moeder se vrymoedigheid bekom.
Hou nie op om in te tree ten behoewe van hulle wat u eer,
dat Hy Hom oor ons mag ontferm en ons siele mag red.

Opstandingsapolitikion - Toon 2

Toe U, o onsterflike Lewe, neergedaal het tot die dood,
het U die doderyk met die weerligstraal van u Godheid gedood.
En toe U die dooies uit die onderwêreld opgewek het,
het al die magte van die hemel uitgeroep:
                                     4


O Gewer van Lewe, Christus ons God, eer aan U!

Theotokion van die Week – Toon 2

Al u misteries gaan die begrip te bowe,
hulle is almal hoogheerlik, o Theotokos.
Verseëld in reinheid en in maagdelikheid bewaar,
is u as ware Moeder geken
daar u die ware God gebaar het.
Smeek Hom dat ons siele gered mag word.
