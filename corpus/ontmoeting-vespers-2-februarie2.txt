                                        1


                    Die Vesperdiens vir die Ontmoeting
              van ons Heer en God en Verlosser Jesus Christus

Na die Wegsending van die Neënde Uur gaan die priester en die diaken in by
die sydeure van die Heiligdom, nadat hulle gebuig het in die rigting van die
Biskop se troon, die ikone vereer het en in die rigting van die koor/kore gebuig
het. Hulle maak drie buiginge voor die Heilige Tafel en die priester kus die
Heilige Tafel en die Evangelieboek.

Dan, geklee in die Epitragelion, maak hy die gordyn van die Heilige Deure
oop, en staan hy met onbedekte hoof voor die Heilige Tafel, en spreek hy die
seën uit, as volg:

Priester      Geseënd is ons God, immer, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons Koning!
              Kom, laat ons aanbid en neerval voor Christus self, ons Koning
              en God!

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa
maak, wat wandel op die vleuels van die winde. Wat sy engele geeste maak,
en sy dienaars 'n vuurvlam. Wat die aarde op sy fondament vestig: dit sal vir
ewig nie wankel nie. Die diepte, soos 'n kleed, is sy bedekking, die waters sal
staan op die berge. Van u dreiging sal dit vlug; vir die stem van u donder sal
dit skrik. Dit styg op na die berge, en daal neer na die laagtes, na die plek wat
U daarvoor vasgestel het. 'n Grens het U gestel waaroor dit nie mag gaan nie,
en dit sal nie teruggaan om die aarde te oordek nie. Dit is U wat fonteine
uitstuur in die bergklowe, die waters sal tussen die berge deur loop. Hulle sal
al die diere van die veld laat drink, die wilde esels sal hulle dors daarmee les.
By hulle sal die voëls van die hemel nes maak; tussen die rotse uit sal hulle
die stem laat hoor. Hy laat die berge drink uit sy solders, die aarde sal
versadig word met die vrug van u werke. Hy laat gras uitspruit vir die beeste,
en groenigheid tot diens van die mens, om brood uit die aarde voort te bring;
en wyn maak die hart van die mens bly, om sy gesig vrolik te maak met olie;
en brood versterk die hart van die mens. Die bome van die vlakte sal versadig
wees, die seders van Libanon wat U geplant het. Daar sal die mossies nes
maak; die huis van die reier troon oor hulle uit. Die hoë berge is 'n toevlug vir
die herte en die rots vir die dassies. Hy het die maan gemaak vir vaste tye;
die son ken sy tyd om onder te gaan. U het die duisternis daargestel en dit
was nag, waartydens al die wilde diere van die bos sal rondloop; jong leeus
wat brul om prooi, en om hul voedsel by God te soek. Die son kom op, en
hulle kom bymekaar en sal in hulle lêplekke gaan slaap. Die mens sal uitgaan
na sy werk, en na sy arbeid tot die aand toe. Hoe groot is u werke, Here. U
                                           2


het hulle almal met wysheid gemaak; die aarde is vol van u skeppinge. So
ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het
om daarin te speel. Hulle almal wag op U, om hulle voedsel te gee op die
regte tyd. Wanneer U dit vir hulle gee, sal hulle dit bymekaarmaak.

(Indien die Anixantaria gesing word, lees die leser net tot op hierdie punt.)

Wanneer U u hand oopmaak, sal hulle almal met die goeie gevul word.
Wanneer U u aangesig afkeer, sal hulle verskrik raak. U sal hulle asem
wegneem, en hulle sal beswyk, en terugkeer tot hul stof. U sal u Gees uitstuur
en hulle sal geskape word, en U sal die aangesig van die aarde nuut maak.
Laat die heerlikheid van die Here vir ewig wees; die Here sal Hom in sy werke
verheug; Hy wat die aarde aankyk en dit laat bewe, Hy wat die berge aanraak
en hulle rook. Ek sal sing tot die Here solank ek lewe, ek sal psalmsing tot my
God solank ek daar is. Mag my oordenking Hom welgevallig wees, en ek sal
my in die Here verbly. Mag die sondaars, en die wettelose van die aarde
verdwyn, sodat hulle nie meer sal bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit
was nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

*******************************************************

[Indien die Openingspsalm gesing word, kan die volgende weergawe gebruik:

Loof die Here, o my siel, o Here my God, U is baie groot.
U het U met lof en luister beklee, U wat U omhul met lig soos met ‘n kleed;
wat die hemel soos ‘n tent uitspan,
wat sy solders met waters bedek,
wat van die wolke sy wa maak,
wat wandel op die vleuels van die wind.
Wat die aarde op sy fondament vestig;
dit sal vir ewig nie wankel nie.
Hoe groot is u werke, o Heer!
U het hulle almal met wysheid gemaak.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.
                                           3


Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.]

*******************************************************

Terwyl die Openingspsalm gelees word, staan die priester met onbedekte
hoof voor die Heilige Tafel en bid hy saggies die Gebede by die Aansteek van
die Lampe, nadat hy eers soos gewoonlik die diaken se Sticharion en Orarion
geseën het – die gebede is te vinde aan die einde van hierdie teks.

Wanneer die Openingspsalm voltooi is, sê die priester, voor die Heilige Tafel,
of die diaken, op sy gebruiklike plek voor die Heilige Deure:

               DΙΕ VREDESLΙΤΑΝΙΕ

Diaken*        Laat ons in vrede bid tot die Heer.

Volk           Here, ontferm U. En so na elke bede.

Diaken*        Om die vrede van bo en die redding van ons siele, laat ons bid
               tot die Heer.

               Om vrede vir die hele wêreld, die welsyn van die heilige Kerke
               van God, en die eenheid van almal, laat ons bid tot die Heer.

               Vir hierdie heilige Huis, en vir hulle wat dit met geloof, eerbied
               en die vrees van God betree, laat ons bid tot die Heer.

               Vir die toegewyde, Ortodokse Christene, laat ons bid tot die
               Heer.

               Vir ons vader, pous en patriarg N., vir ons aartsbiskop en herder
               N., vir die eerbiedwaardige priesterskap, die diakonaat in
               Christus, vir alle geestelikes en die hele volk, laat ons bid tot die
               Heer.

               Vir die mense van ons land, en vir alle owerhede en magte wat
               oor ons gestel is, laat ons bid tot die Heer.

               Vir hierdie patriargaat en hierdie heilige bisdom, vir alle stede en
               dorpe, en vir die gelowiges wat daar woon, laat ons bid tot die
               Heer.

               Vir gunstige weer, ‘n oorvloedige opbrengs van die aarde, en tye
               van vrede, laat ons bid tot die Heer.

               Vir reisigers op land, see en in die lug, vir hulle wat siek is en
               hulle wat ly, vir gevangenes en hul verlossing, laat ons bid tot
               die Heer.
                                       4


             Om ons bevryding van alle verdrukking, toorn, gevaar en nood,
             laat ons bid tot die Heer.

             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid.

Volk         Amen.

Daarna begin ons die “Heer, ek het U aangeroep” in Toon 1, terwyl die diaken
die Heiligdom en die hele Kerk bewierook. Indien die priester bewierook, doen
hy dit geklee in die felonion en epitragelion. Hy seën die wierook met die
woorde,

             Geseënd is ons God, immer, nou en altyd, en tot in ewigheid.
             Amen.

Hy bewierook die Heilige Tafel aan al vier kante en die hele Heiligdom.
Daarna gaan hy uit deur die noordelike deur en bewierook hy die heilige ikone
(3x), die volk en die hele kerk op die gebruiklike manier, en keer hy terug tot
die Heiligdom deur die suidelike deur.

Psalm 140 – Toon 1

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.

[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my
sondes.
                                        5


[A] Saam met mense wat wetteloosheid bedryf, en laat my nie met hulle
uitgesoektes een word nie.

[B] Die regverdige sal my met barmhartigheid tugtig en my betig; maar laat die
olie van die sondaar nie my hoof salf nie.

[A] Want my gebed sal steeds teen hulle begeertes wees; hulle regters is
naby die rots ingesluk.

[B] Hulle sal my woorde hoor, want hulle is soet. Soos 'n kluit grond op die
aarde gebreek word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem
niemy siel weg nie.

[B] Bewaar my van die strik wat hulle vir my gestel het, en die struikelblokke
van hulle wat wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141

[B] Met my stem het ek die Here aangeroep, met my stem het ek die Here
gesmeek.

[A] Ek sal my smeking voor Hom uitstort, ek sal my nood voor Hom
bekendmaak.

[B] Toe my gees my begewe het, het U my weë geken.

[A] Juis op die pad waarop gegaan het, het hulle heimlik 'n strik vir my gestel.

[B] Ek het na regs gekyk en gesien, maar daar was niemand wat my geken
het nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land
van die lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.

   1. Lei my siel uit die gevangenis om u Naam in erkentenis te bely.
   2. Die regverdiges sal op my wag totdat U my beloon.

Psalm 129

   3. Uit die dieptes het ek U aangeroep, Here. Here, hoor my stem.
                                     6


   4. Laat u ore let op die stem van my smeking.

   5. As U, Here, ongeregtighede in gedagte hou, Here, wie sal bestaan?
      Want by U is daar versoening.

Toon 1

Sê vir ons, Simeon,
Wie dra jy so vol vreugde op jou arms in die Tempel?
Tot Wie roep jy uit:
“Nou is ek vrygemaak, want ek het my Verlosser aanskou?"
"Dit is Hy wat uit 'n Maagd gebore is;
Dit is Hy, die Woord, God uit God,
wat vir ons vlees geword het om die mensdom te red."
Laat ons Hom aanbid.

  6.   Om u Naams ontwil het ek op U gewag, Here; my siel het gewag op u
       woord, my siel het gehoop op die Here.

Sê vir ons, Simeon,
Wie dra jy so vol vreugde op jou arms in die Tempel?
Tot Wie roep jy uit:
“Nou is ek vrygemaak, want ek het my Verlosser aanskou?"
"Dit is Hy wat uit 'n Maagd gebore is;
Dit is Hy, die Woord, God uit God,
wat vir ons vlees geword het om die mensdom te red."
Laat ons Hom aanbid.


  7. Vanaf die oggendwaak tot die nag, vanaf die oggendwaak, laat Israel
     op die Here vertrou.

Ontvang Hom , Simeon,
die Een wat Moses vooraf in die duisternis aanskou het,
toe Hy die Wet gegee het op Sinai,
maar wat nou Kind geword
en Hom onderwerp het aan die Wet.
Dit is Hy wat deur die Wet gespreek het.
Dit is Hy wat vermeld is deur die Profete
wat vir ons vlees geword het om die mensdom te red.
Laat ons Hom aanbid.

   8. Want by die Here is die barmhartigheid, en by Hom is daar veel
      verlossing. En Hy sal Israel verlos van al sy ongeregtighede.

Ontvang Hom , Simeon,
die Een wat Moses vooraf in die duisternis aanskou het,
toe Hy die Wet gegee het op Sinai,
maar wat nou Kind geword
en Hom onderwerp het aan die Wet.
                                      7


Dit is Hy wat deur die Wet gespreek het.
Dit is Hy wat vermeld is deur die Profete
wat vir ons vlees geword het om die mensdom te red.
Laat ons Hom aanbid.

Psalm 116

   9. Loof die Here, alle nasies, loof Hom alle volke.

Laat ook ons, met geïnspireerde liedere
Christus tegemoet gaan en Hom ontvang
Wie se Verlossing Simeon aanskou het.
Dit is Hy wat Dawid verkondig,
Dit is Hy wat deur die Profete gespreek het,
wat vir ons vlees geword en deur die Wet gespreek het.
Laat ons Hom aanbid.

   10. Want sy barmhartigheid is bevestig oor ons, en die waarheid van die
       Here bly tot in ewigheid.

Laat ook ons, met geïnspireerde liedere
Christus tegemoet gaan en Hom ontvang
Wie se Verlossing Simeon aanskou het.
Dit is Hy wat Dawid verkondig,
Dit is Hy wat deur die Profete gespreek het,
wat vir ons vlees geword en deur die Wet gespreek het.
Laat ons Hom aanbid.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 6

Laat die poort van die hemel vandag geopen word,
want die beginlose Woord van die Vader
het in tyd begin bestaan
sonder om van Sy Godheid afstand te doen
 en uit vrye wil word Hy in die Tempel van die Wet,
as 'n Kind van veertig dae deur sy Maagdelike Moeder opgedra.
Die bejaarde neem Hom in sy arms en roep, die dienaar tot die Meester.
"Laat my heengaan",
want my oë het u heil aanskou."
U wat in die wêreld gekom het,
om die menslike geslag te verlos,
Heer, eer aan U.

Tydens die Doxastikon maak die priester, geklee in die felonion, en die
diaken die Intog met die wierookvat. Die priester seën die wierook soos
hierbo. Hulle kom uit by die noordelike deur, met die diaken wat lei, en kom
tot stilstand voor die Heilige Deure. Die diaken sê:
                                       8


             Laat ons bid tot die Heer.

Die priester buig sy hoof en sê in 'n gedempte toon

DIE GEBED VAN DIE INTOG

             Saans en soggens en smiddae loof , prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot
             slegte woorde of bose dade nie, maar red ons van alles wat ons
             siele wil roof. Want op U is ons oë, Here, Here, en op U het ons
             ons hoop gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:

             Geseënd is die Intog na u heilige plek, immer nou en altyd en tot
             in ewigheid.

Diaken*      Amen.

Die diaken bewierook die heilige ikone en die Volk en wag vir die einde van
die troparion. Wanneer die klaar is, lig hy die wierookvat, maak die teken van
die Kruis, en roep:

             Wysheid. Laat ons opstaan.

Danklied by die Aansteek van Lampe

O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.
                                           9


Diaken*        Die aand-Prokimenon

Saterdagaand – Toon 6

Die Here is koning; Hy het Hom met majesteit beklee.

Die Here is koning; Hy het Hom met majesteit beklee.

Vers1: Die Here het Hom met krag beklee en omgord.

Die Here is koning; Hy het Hom met majesteit beklee.

Vers 2: Want Hy het die wêreld gevestig, wat nie sal wankel nie.

Die Here is koning; Hy het Hom met majesteit beklee.

Vers 3: Heiligheid pas by u huis, Here, tot in lengte van dae.

Die Here is koning; Hy het Hom met majesteit beklee.

Die Here is koning;* Hy het Hom met majesteit beklee.

********************************************

Sondagaand – Toon 8 (Ps. 133:1)

Kom, loof die Here, alle knegte van die Here.

Kom, loof die Here, alle knegte van die Here.

Vers: Julle wat in die huis van die Here staan, in die howe van die huis van
ons God.

Kom, loof die Here, alle knegte van die Here.

Kom, loof die Here,* alle knegte van die Here.

Maandagaand – Toon 4 (Ps.4:3)

Die Here sal my hoor as ek Hom aanroep.

Die Here sal my hoor as ek Hom aanroep.

Vers: Toe ek geroep het, het U, die God van my geregtigheid, my gehoor.

Die Here sal my hoor as ek Hom aanroep.

Die Here sal my hoor* as ek Hom aanroep.

Dinsdagaand – Toon 1 (Ps. 22:6)
                                      10


U barmhartigheid, Here, sal my volg, al die dae van my lewe.

U barmhartigheid, Here, sal my volg, al die dae van my lewe.

Vers: Die Here is my herder; niks sal my ontbreek nie. In 'n plek van groen
weiding het Hy my laat woon.

U barmhartigheid, Here, sal my volg, al die dae van my lewe.

U barmhartigheid, Here, sal my volg,* al die dae van my lewe.

Woensdagaand – Toon 5 (Ps. 53:1)

O God, verlos my deur u Naam, en doen aan my reg deur u mag.

O God, verlos my deur u Naam, en doen aan my reg deur u mag.

Vers: O God, hoor my gebed, luister na die woorde van my mond.

O God, verlos my deur u Naam, en doen aan my reg deur u mag.

O God, verlos my deur u Naam,* en doen aan my reg deur u mag.

Donderdagaand – Toon 6 (Ps. 120:2)

My hulp is van die Here, wat hemel en aarde gemaak het.

My hulp is van die Here, wat hemel en aarde gemaak het.

Vers: Ek het my oë opgehef na die berge, vanwaar my hulp sal kom.

My hulp is van die Here, wat hemel en aarde gemaak het.

My hulp is van die Here,* wat hemel en aarde gemaak het.

Vrydagaand – Toon 7 (Ps. 58:9)

U, o God , is my helper; u barmhartigheid sal my vooruitgaan.

U, o God , is my helper; u barmhartigheid sal my vooruitgaan.

Vers: Red my van my vyande, o God, verlos my van hulle wat teen my opstaan.

U, o God , is my helper; u barmhartigheid sal my vooruitgaan.

U, o God , is my helper;* u barmhartigheid sal my vooruitgaan.
                                       11


Diaken*       Wysheid.

Leser         Die lesing uit Exodus (12:51-13:16, Levitikus 12 en Numeri 8)

Diaken*       Laat ons aandag gee.

Leser

Op daardie dag waarop Hy die kinders van Israel uit Egipteland uitgelei het,
het die Here met Moses gespreek en gesê: “Heilig vir My elke eersgeborene
wat elke moederskoot open onder die kinders van Israel.” Verder het Moses
aan die volk gesê: “Dink aan hierdie dag waarop julle uit Egipte, uit die
slawehuis, uitgegaan het; want die Here het julle deur ‘n sterke hand
hiervandaan uitgelei. En julle sal sy wet bewaar. En dit sal gebeur, wanneer
die Here God jou in die land van die Kanaäniete bring, soos Hy aan jou en jou
vaders met ‘n eed beloof het, dat jy elkeen wat die moederskoot open, die
manlikes, sal afsonder vir die Here. En as jou seun jou later vra en sê: ‘Wat
beteken dit?’ dan sal jy hom antwoord: “Die Here het ons deur ‘n sterke hand
uit Egipte, uit die slawehuis, uitgelei. Want toe Farao swarigheid gemaak het
om ons te laat trek, het die Here al die eersgeborenes in Egipteland gedood,
van die eersgeborene van die mense af tot die eersgeborene van die diere
toe. Daarom offer ek aan die Here alles wat die moederskoot open wat manlik
is; maar al die eersgeborenes van my seuns sal ek loskoop. En dit sal as ‘n
teken wees op jou hand en onwankelbaar voor jou oë; want so het die Here
Almagtige gespreek: ‘Jy sal die eersgeborenes van jou seuns aan My gee. En
dit sal gebeur dat elkeen wat ‘n manlike kind baar hom op die agtste dag aan
die vlees van sy voorhuid sal besny. En drie en dertig dae sal sy nie na die
priester in die heiligdom van God ingaan nie totdat die dae van reiniging
vervul is. En daarna sal sy ‘n vleklose jaaroud lam as brandoffer en ‘n jong
duif of tortelduif bring na die ingang van die tent van Getuienis, na die priester
toe; en die priester sal vir haar versoening doen; Want hulle is heeltemal aan
My gegee onder al die kinders van Israel uit, en Ek hulle geneem en hulle vir
my geheilig, in plaas van die eersgeborenes van die Egiptenare, op die dag
toe Ek al die eersgeborenes in Egipteland getref het, vanaf mense tot diere,”
sê die Allerhoogste God, die Heilige van Israel.

Diaken*       Wysheid.

Leser         Die lesing uit die Profesie van Jesaja (6:1-12)

Diaken*       Laat ons aandag gee.

Leser

In die sterfjaar van koning Ussía het ek die Here sien sit op ‘n hoë en verhewe
troon, en die huis was vol van sy heerlikheid. En Serafs het rondom Hom
gestaan; die een het ses vlerke gehad, en die ander het ses vlerke: met twee
het hulle hul aangesig bedek, en met twee het hulle hul voete bedek, en met
twee het hulle gevlieg. En die een het die ander toegeroep en gesê: “Heilig,
heilig, heilig is die Here van die leërskare. Die hele aarde is van sy heerlikheid
                                       12


vol!” En die drumpelposte het gelig van die geluid waarmee hulle geroep het,
en die huis het vol rook geword. Toe het ek gesê: “Wee my, die ellendige!
Want ek is gepynig; want ek is ‘n man onrein van lippe en woon onder ‘n volk
wat onrein van lippe is; want met my oë het ek die Koning, die Here van die
leërskare, gesien!” Maar een van die Serafs is na my gestuur, en hy het ‘n
gloeiende kool in sy hand gehad, wat hy met ‘n tang van die altaar af geneem
het, en hy het my mond daarmee aangeraak en gesê: “Kyk, dit het jou lippe
aangeraak, en sal jou ongeregtighede wegneem en jou van jou sondes
reinig.” Daarop hoor ek die stem van die Here wat sê: “Wie sal Ek stuur? En
wie sal na hierdie volk gaan?” En ek het gesê: “Hier is ek, stuur my.” En Hy
het gespreek: “Gaan sê aan hierdie volk: ‘Julle sal beslis hoor, maar nooit
verstaan nie, en julle sal beslis sien, maar nooit bemerk nie.’ Want die hart
van hierdie volk het vet geword en met hulle ore het hulle swaar gehoor en
hulle het hul oë gesluit, sodat hulle nie sien met hul oë en met hul ore nie hoor
en met hul hart nie verstaan nie, en hulle hul nie bekeer en Ek hulle nie
gesond maak nie.” Toe sê ek: “Hoe lank, Here?” En Hy het gesê: “Totdat die
stede verlate lê, sonder inwoners, en die huise sonder mense en die land
verlate is, ‘n wildernis. En daarna sal God die mense ver verwyder, en hulle
wat agtergelaat is in die land, sal vermeerder “.

Diaken*       Wysheid.

Leser         Die lesing uit die Profesie van Jesaja (19:1, 3-5, 12, 16, 19-21)

Diaken*       Laat ons aandag gee.

Leser

Kyk, die Here sit op ‘n vinnige wolk en sal na Egipte kom; en die afgode van
Egipte sal wankel voor sy aangesig, en hul hart sal swak word in hul binneste.
En hul gees sal verwar word in hul binneste, en hul raad sal Ek verwar; en Ek
sal Egipte oorgee in die hand van ‘n harde meesters, spreek die Here van die
leërskare. En die Egiptenare sal water by die see drink, en die rivier sal ophou
vloei en droog word. So sê die Here: “Waar is hulle nou, jou wyse manne?
Laat hulle jou te kenne gee, en laat hulle sê wat die Here van die leërskare
oor Egipte besluit het.” In dié dag sal die Egiptenaars wees soos die vroue, in
vrees en bewing voor die hand van die Here van die leërskare waarmee Hy
hulle sal slaan. Daar sal ‘n altaar wees vir die Here binne-in Egipteland en ‘n
gedenksteen vir die Here by sy grens. En dit sal vir ewig ‘n teken vir die Here
in Egipteland wees; want hulle sal die Here aanroep, en Hy sal aan hulle ‘n
man stuur wat hulle sal verlos. En die Here sal aan die Egiptenaars bekend
wees en die Egiptenaars sal die Here ken in dié dag; en hulle sal slagoffers
en gawes bring en geloftes doen aan die Here en dit betaal.

              Die Dringende Litanie

Diaken*       Laat ons sê, met ons hele siel en ons hele verstand, laat ons sê.

Volk          Here, ontferm U.
                                      13


Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
             hulle wat daar dien en hulle wat sing, en vir die volk hier
             teenwoordig, wat wag op u groot en ryke barmhartigheid.

             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
             barmhartigheid. Laat u deernis op ons neerdaal en op u hele
             volk wat wag op u ryke barmhartigheid.

(hardop)     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.
                                  14


Volk      Amen.

Leser     Gee, Here, dat ons vannag van sonde bewaar mag word.
          Lofwaardig is U, o Heer, die God van ons vaders; en geprys
          en verheerlik is u Naam tot in ewigheid. Amen.
          Laat u barmhartigheid, Here, oor ons wees, soos ons ons
          hoop gestel het op U.
          Lofwaardig is U, o Here, leer my u gebooie.
          Lofwaardig is U, o Meester, gee my insig in u gebooie.
          Lofwaardig is U, o Heilige, verlig my deur u gebooie.
          U barmhartigheid, Here, is tot in ewigheid:
          Laat vaar nie die werke van u hande nie.
          U kom toe die lofprysing, U kom toe die lofgesang, U kom
          toe die heerlikheid: Vader, Seun en Heilige Gees, nou en
          altyd en tot in ewigheid. Amen.

Diaken*   Laat ons ons aandgebed tot die Here voleindig.

Volk      Here, ontferm U. En so na elk van die volgende bedes.

Diaken*   Help ons, red ons, ontferm U oor ons en bewaar ons, o God,
          deur u genade.

          Dat die hele aand volmaak, heilig, vreedsaam en sonder sonde
          mag wees, vra ons die Heer.

Volk      Skenk dit, o Heer. En so na elk van die volgende bedes.

Diaken*   Om ‘n engel van vrede, ‘n getroue gids en behoeder van ons
          siele en liggame, vra ons die Heer.

          Om vergifnis en kwytskelding van ons sondes en oortredinge,
          vra ons die Heer.

          Om wat goed en voordelig is vir ons siele, en om vrede vir die
          wêreld, vra ons die Heer.

          Dat ons die oorblywende tyd van ons lewe in vrede en
          boetvaardigheid mag voleindig, vra ons die Heer.

          Om ‘n Christelike einde aan ons lewens, vreedsaam en sonder
          lyding of rede tot skaamte, en om ‘n goeie verweer voor die
          ontsagwekkende regterstoel van Christus, laat ons vra.

          Terwyl ons ons alheilige, onbevlekte, hooggeseënde en
          glorieryke Meesteres, die Theotokos en immermaagd Maria,
          saam met al die heiliges gedenk, laat ons onsself en mekaar en
          ons hele lewe toevertrou aan Christus ons God.

Volk      Aan U, o Heer.
                                        15


Priester     Want U is 'n goeie en mensliewende God, en tot U stuur ons die
             lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Die priester sê in 'n gedempte toon

             Die Gebed van die Hoofbuiging

             O Here, ons God, wat die hemele neergebuig en vir die
             verlossing van die menslike geslag neergedaal het, kyk neer op
             u dienaars en op u erfdeel; want voor U, die ontsagwekkende
             dog mensliewende Regter, het u dienaars die hoof gebuig en in
             onderdanigheid die nek tot U geneig, sonder enige verwagting
             van menslike hulp, maar wagtend op u barmhartigheid en in
             afwagting op u verlossing. Behoed hulle te alle tye, ook vanaand
             en vannag, teen alle vyande, teen alle vyandige werkinge van
             die duiwel en teen ydele gedagtes en bose bedenksels.

(hardop)     Geloof en verheerlik sy die heerskappy van u Koninkryk, van die
             Vader en die Seun en die Heilige Gees, nou en altyd en tot in
             ewigheid.

Volk         Amen.


Indien die Broodbreking, oftewel Litie, gevier word, vind dit nou plaas; indien
nie, blaai na bl. 21

             **********************************************************
Die Litie

Toon 1

Die Oue van Dae,
wat destyds aan Moses die Wet gegee het op Sinai,
word vandag as Kind gesien,
en as Skeper van die Wet, vervul Hy die Wet,
en word in ooreenstemming met die Wet na die Tempel gebring
en aan 'n grysaard gegee.
Die regverdige Simeon ontvang Hom
                                     16


en sien hoe die vervulling van die goddelike voorskrifte voltrek word
en roep vol vreugde uit:
“My oë het die Misterie aanskou
wat sedert alle tye verborge was
maar in hierdie laaste dae openbaar is:
die Lig wat die maanlose nag van die ongelowige volkere laat verdwyn,
die heerlikheid van die nuutverworwe Israel.
Maak daarom u dienaar los van die bande van hierdie vleeslike bestaan
vir die wonderbare lewe wat sonder ouderdom of einde is,
U wat aan die wêreld die groot barmhartigheid skenk.”

Toon 1

Hy wat eens die Wet aan Moses op Sinai gegee het,
onderwerp Hom vandag aan die voorskrifte van die Wet,
omdat Hy, daar Hy goedhartig is, vir ons soos ons geword het
Die skone God wat as heilige Kind die reine skoot geopen het,
dra Hom vandag aan Homself op as God,
om ons van die vloek van die Wet te bevry,
en ons siele te verlig

Toon 2

Hy wat deur die Liturgiese dienaars in die hemel met bewing gesmeek word,
het Simeon nou in sy stoflike arms ontvang
terwyl hy die eenwording van die Goddelike met die mensdom verkondig.
Ná hy die God van die hemele aanskou het wat 'n sterweling geword het,
het hy hom aan die aardse dinge onttrek en vreugdevol uitgeroep:
“U openbaar die Aandlose Lig aan hulle wat in die duisternis gesit het;
Here, eer aan U.”

Toon 2

Vandag ontvang Simeon in sy arms die Heer van die heerlikheid,
wat Moses eens aanskou het in die duisternis,
toe Hy hom die tafels op die berg Sinai gegee het.
Dit is Hy wat deur die Profete spreek,
en die Skepper van die Wet is.
Dit is Hy wat Dawid verkondig; wat vreeswekkend is vir almal,
en wat oor groot en ryke barmhartigheid beskik.

Toon 2

Die heilige Maagd het in die Heiligdom
die Heilige na die priester gebring.
En Simeon het sy arms uitgestrek om Hom met vreugde te ontvang,
en hy het uitgeroep:
“Nou laat U u dienskneg gaan in vrede, o Meester en Heer, volgens u woord.”

Toon 2
                                     17



Vandag is die Skepper van hemel en aarde
op die arms gedra deur die heilige grysaard Simeon;
en in die Heilige Gees het hy gesê:
“Nou is ek bevry,
want ek het my Verlosser gesien.”

Toon 2

Vandag kom die grysaard Simeon in die Tempel,
terwyl hy hom verheug in die gees
om Hom in sy arms te ontvang
wat die Wet aan Moses gegee het,
en wat ook die vervuller daarvan is.
Die een is waardig geag
om God deur duisternis heen te aanskou,
en deur ‘n onduidelike stem,
en met bedekte gesig het hy die ongelowige harte van die Hebreërs daarvan
oortuig.
Maar die ander het die Woord van die Vader wat voor alle tye is,
ná Hy ‘n liggaam aangeneem het, in sy arms gedra
en die Lig van die heidene geopenbaar,
die Kruis en die Opstanding.
Ook Anna word as profetes
deur die Heiland as Verlosser van Israel te verkondig.
Laat ons tot Hom roep:
“Christus ons God, deur die Theotokos, ontferm U oor ons.”

Toon 4

Vandag het die heilige Moeder, wat meer verhewe is as die Tempel,
na die Tempel gekom,
om Hom aan die wêreld voor te stel
wat die wêreld gemaak en die Wet gegee het.
Die grysaard Simeon het Hom in sy arms ontvang,
Hom vereer en uitgeroep:
“Nou laat U u dienskneg gaan,
want ek het U, die Verlosser van ons siele, aanskou.”

Eer aan die Vader en aan die Seun en aan die Heilige Gees.

Toon 5

Ondersoek die Skrifte, soos Christus ons God in die Evangelies gesê het.
Want daarin vind ons dat Hy gebore is,
dat Hy in doeke gedraai is, gesoog is en met melk gevoed is,
dat Hy besny is en deur Simeon gedra is.
dat Hy waarlik aan die wêreld verskyn het
nie oënskynlik of in 'n skyngestalte nie.
Laat ons daarom tot Hom roep:
                                      18


“O God voor alle eeue, eer aan U.

Nou en altyd en tot in ewigheid. Amen.

Toon 5

Die Oue van Dae word noudat Hy 'n Kind in die vlees geword het,
deur sy maagdelike Moeder in die Tempel gebring
en Hy vervul die voorskrif van sy eie Wet
Simeon het Hom ontvang en gesê:
“Laat nou U, Here, u dienskneg gaan in vrede, volgens u woord,
 omdat my oë u heil gesien het.”

Diaken*      Wees ons barmhartig, o God, volgens u groot barmhartigheid,
             ons bid U, hoor en wees barmhartig.

Volk         Here, ontferm U. (3x)

Diaken*      Ook bid ons vir die vrome, Ortodokse Christene.

Volk         Here, ontferm U. (3x)

Diaken*      Ook bid vir ons vader, pous en patriarg, N., ons aartsbiskop en
             herder, N., en vir al ons broers en susters in Christus.

Volk         Here, ontferm U. (3x)

Diaken*      Ook bid ons vir die mense van ons land, en vir alle owerhede en
             magte wat oor ons gestel is.

Volk         Here, ontferm U. (3x)

Diaken*      Ook bid ons om barmhartigheid, lewe, vrede, gesondheid,
             verlossing, besoeking, kwytskelding en vergifnis van sondes, vir
             die dienaars van God, die gemeentelede, lede van die
             gemeenteraad, skenkers en weldoeners van hierdie heilige
             tempel, asook sy dienaars (en hy gedenk die name van hulle
             wat die brode gebring het) wat hierdie heilige fees vier en
             hierdie gawes bring.

Volk         Here, ontferm U. (3x)

Diaken       Ook bid ons dat hierdie heilige kerk en hierdie stad / dorp en alle
             stede en dorpe en landelike gebiede bewaar mag word van die
             pes, hongersnood, aardbewings, oorstromings, brand, die
             swaard, buitelandse invalle, burgeroorlog en onvoorsiene dood;
             dat ons goeie en mensliewende God genadig, goed- en
             versoeningsgesind sal wees en al die toorn wat teen ons gewek
             is en alle siektes sal afwend en verdryf, en ons sal verlos van sy
                                       19


              regmatige tugtiging wat oor ons hang, en Hom oor ons sal
              ontferm.

Terwyl bostaande gebed gebid word, sing die Volk Here, ontferm U veertig
keer in vier groepe van tien plus nog drie keer (of twaalf keer in vier groepe
van drie, of soveel keer as wat nodig mag wees).

Diaken*       Ook bid ons dat die Here ons God na die stem van die smeking
              van ons sondaars sal luister, en Hom oor ons sal ontferm.

Volk          Here, ontferm U. (3x)

Priester      Hoor ons, o God ons Redder, die Hoop van alle eindes van die
              aarde en van hulle daar ver op see; en wees barmhartig, wees
              barmhartig, o Meester, oor ons sondes, en ontferm U oor ons.

              Want U is 'n barmhartige en mensliewende God, en tot U stuur
              ons die lof omhoog, tot die Vader en die Seun en die Heilige
              Gees, nou en altyd en tot in ewigheid.

Volk          Amen.

Priester      Vrede vir almal.

Volk          En vir u gees.

Diaken*       Laat ons ons hoofde buig voor die Heer.

Volk          Voor U, o Heer.

Priester      O Meester groot van barmhartigheid, Here Jesus Christus ons
              God, deur die gebede van ons al-onbevlekte Meesteres, die
              Theotokos en immermaagd Maria, deur die krag van die
              kosbare en lewendmakende Kruis, die beskerming van die
              eerbiedwaardige, liggaamlose hemelse kragte, die smekinge
              van die eerbiedwaardige, glorieryke profeet, Voorloper en
              Doper, Johannes, van die heilige, glorieryke en alomgeëerde
              Apostels, van die heilige, glorieryke en seëvierende martelare,
              van ons heilige en Goddraende Vaders en Moeders, van die
              (heilige van die kerk), van die heilige en regverdige Voorouers
              van God, Joachim en Anna, en al u Heiliges: Maak ons gebed
              aanvaarbaar.

Volk          Amen.

Priester      Skenk ons vergewing van ons oortredinge;

Volk          Amen.

Priester      Beskut ons onder die beskutting van u vleuels;
                                       20



Volk         Amen.

Priester     Verdryf van ons alle vyande en teenstanders;

Volk         Amen.

Priester     Skenk ons lewe vrede;

Volk         Amen.

Priester     O Here, ontferm U oor ons en oor u wêreld en red ons siele,
             want U is goed en mensliewend.

Volk         Amen.

Dan neem die priester (of die diaken) die wierookbak en bewierook die brode
in die vorm van ‘n kruis, deur rondom die tafel te beweeg, terwyl die diaken (of
altaardienaar) met ‘n kers oorkant hom bly.

Terwyl die priester die brode bewierook, sing hy (of die Volk):

             Maagd wat God gebaar het, verheug u;
             o begenadigde Maria, die Here is met u;
             geseënd is u onder die vroue en geseënd is die vrug van u
             skoot,
             want u het gebaar die Redder van ons siele.

Diaken*      Laat ons bid tot die Heer.

Volk         Here, ontferm U.

Die priester neem een van die brode en maak die teken van die Kruis met sy
regterhand daaroor, terwyl hy die volgende gebed hardop bid:

             Gebed van die Broodbreking

             O Here Jesus Christus ons God, wat die vyf brode in die
             woestyn geseën en die vyf duisend mans daarmee versadig het,
             seën U Self hierdie brode, en die koring, wyn en olie, en
             vermenigvuldig dit in hierdie dorp/stad, en oor die hele
             wêreld heen, en heilig u getroue dienaars wat daaraan deel het.

             Want dit is U wat alle dinge seën en heilig, o Christus ons
             God, en tot U stuur ons die lof omhoog, soos ook tot u beginlose
             Vader en u al-heilige, goeie en lewendmakende Gees, nou en
             altyd en tot in ewigheid.

Volk         Amen.
                                       21


Die priester en diaken kus een van die brode en keer terug na die Heiligdom,
terwyl hulle een maal die volgende troparion in Toon 7 sing:

              Rykes het arm geword en honger gely, maar hulle wat die Here
              soek, sal geen goeie ding ontneem word nie.

Die sangers herhaal dit twee maal.

             ********************************************************
Die Vesperdiens word voortgesit met die Apostiga, met die verse van die
Fees tussen-in.

Toon 7

Versier jou bruidsvertrek, o Sion,
en ontvang Christus die Koning.
Verwelkom Maria, die Poort van die hemel,
want sy is as die Gerubstroon bewys:
sy dra die Koning van die Heerlikheid.
Die Maagd is 'n wolk van lig wat in haar vlees die Seun dra,
wat voor die Môrester is.
Simeon het Hom in sy arms geneem
en Hom aan die volke verkondig
as die Meester van lewe en dood
en as die Verlosser van die wêreld.

Vers: Nou laat U, Here, u dienskneg gaan in vrede volgens u woord,
      omdat my oë u heil gesien het, wat U berei het voor die oë van al die
      volke. (Lukas 2:29-30)

Die Moeder wat die huwelik nie ken nie
het Hom wat voor alle ewigheid uit die Vader gestraal het
en aan die einde van die tye ook uit die skoot van die Maagd,
in die Tempel gebring
en Hom wat die Wet op die berg Sinai gegee het
en gehoorsaam is aan 'n voorskrif van die Wet,
het sy gebring na die gryse en regverdige priester
aan wie dit deur ‘n Godspraak te kenne gee is
dat hy Christus die Heer sou aanskou.
Simeon het Hom in sy arms ontvang en met vreugde uitgeroep:
“Dit is God wat mede-ewig is met die Vader,
die Verlosser van ons siele.”

Vers: 'n Lig tot verligting van die nasies en tot heerlikheid van u volk Israel.

Die Theotokos Maria,
het Hom wat ry op die strydwaens van die Gerubim
en wat besing word deur die gesange van die Serafim,
in haar arms gedra nadat Hy uit haar vlees aangeneem het
sonder dat sy die huwelik geken het,
                                     22


en sy het Hom, die Gewer van die Wet,
wat die vereiste van die Wet vervul,
in die hande van die gryse Priester gegee.
Terwyl hy die Lewe dra,
het hy gevra om van die lewe losgemaak te word en gesê:
“Meester, laat my nou heengaan om aan Adam te verkondig
dat ek Hom aanskou het wat sonder verandering kind geword het,
die God wat voor alle tye is en die Verlosser van die wêreld.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 8

Hy wat ry op die Gerubim,
en besing word deur die Serafim,
word vandag in ooreenstemming met die Wet in God se Tempel gedra
en Hy word in die arms van 'n grysaard soos op ‘n troon geplaas.
Deur Josef neem Hy gawes aan soos dit by God pas,
in die vorm van 'n paar tortelduiwe:
die smettelose Kerk en die nuutverworwe volk van die heidene,
en ook twee jong duiwe,
want Hy is die Hoof van sowel die Ou as die Nuwe Verbond.
Ná Simeon die vervulling van die Godspraak wat aan hom gegee is, ontvang
het,
het hy Maria, die Maagd Theotokos, geseën
en die kentekens van die Lyding van haar Seun bekendgemaak.
En van Hom vra hy om bevryding en roep uit:
“Nou laat U my heengaan, o Meester, soos wat U my belowe het,
want ek het U aanskou, die Lig wat voor alle tye is,
en die Heer en Verlosser van die volk wat die naam van Christus dra.”

Na die voltooing van die Apostiga, sê ons die Loflied van Simeon wat God
ontvang het (Lukas 2:29)

Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
                                     23


              Meester, vergeef ons ons oortredinge.
              Heilige, besoek en genees ons swakhede,
              om u Naams ontwil.

              Here, ontferm U. Here, ontferm U. Here, ontferm U.

              Eer aan die Vader en aan die Seun en aan die Heilige Gees,
              nou en altyd en tot in ewigheid. Amen.

              Onse Vader, wat in die hemele is,
              laat u naam geheilig word.
              Laat u koninkryk kom.
              Laat u wil geskied
              soos in die hemel net so ook op die aarde.
              Gee ons vandag ons daaglikse brood
              en vergeef ons ons skulde
              soos ons ook ons skuldenaars vergewe
              en lei ons nie in versoeking nie
              maar verlos ons van die bose.

Priester      Want aan U behoort die Koninkryk en die krag en die
              heerlikheid, aan die Vader en die Seun en die Heilige Gees, nou
              en altyd en tot in ewigheid.

Leser         Amen.

Apolitikion – Toon 1

Verheug u, begenadigde Maagd Theotokos,
want uit u het die Son van Geregtigheid opgegaan,
Christus ons God,
om hulle te verlig wat in die duister verkeer.
Verheug jou ook, regverdige Grysaard,
want jy het in jou arms die Bevryder van ons siele ontvang
wat ons ook die Opstanding skenk.

(drie maal)

Diaken*       Wysheid.

Leser         Seën.

Priester      Geseënd is Hy Wat Is, Christus ons ware God, immer, nou en
              altyd en tot in ewigheid.

Leser         Amen. Mag die Here God die heilige en onfeilbare geloof
              van die vrome, Ortodokse Christene saam met sy heilige
              Kerk versterk tot in ewigheid.

Priester      Hoogheilige Theotokos, red ons.
                                           24


Leser          Eerbiedwaardiger as die Gerubim, en onvergelyklik
               glorieryker as die Serafim, het u ongeskonde God die
               Woord gebaar. Ware Theotokos, ons verheerlik u.

Die priester staan in die Heilige Deure met sy gesig na die Volk, en doen die
Groot Wegsending soos volg:

               Eer aan U, Christus God, ons hoop, eer aan U.

Leser          Eer aan die Vader en aan die Seun en aan die Heilige Gees,
               nou en altyd en tot in ewigheid. Amen.

               Here, ontferm U. (3x) Seën, vader.

Priester       Mag Hy wat Hom, ter wille van ons verlossing, verwerdig het om
               in die arms van die regverdige Simeon gedra te word
               [Saterdagaand: en wat opgestaan het uit die dode], Christus
               ons ware God, deur die gebede van sy al-onbevlekte,
               al-onskuldige, heilige Moeder, deur die krag van die kosbare en
               lewendmakende Kruis, die beskerming van die eerbiedwaardige
               liggaamlose hemelse kragte, die smekinge van die
               eerbiedwaardige, glorieryke Profeet, Voorloper en Doper,
               Johannes, van die heilige, glorieryke en alomgeëerde Apostels,
               van die heilige, glorieryke en seëvierende martelare, van ons
               heilige Goddraende Vaders en Moeders, van die heilige N. (aan
               wie die kerk toegewy is), van die heilige en regverdige
               Voorouers van God, Joachim en Anna, en van al die heiliges,
               Hom oor ons ontferm en ons red, want Hy is goed en
               mensliewend.

               Deur die gebede van ons heilige vaders, Here Jesus Christus
               ons God, ontferm U oor ons en red ons.

Volk           Amen.


***************************************************************************************
Let wel: Indien die Artoklasia bedien word, geskied die wegsending
na die Apolitikia soos volg:

Diaken*        Laat ons bid tot die Heer.

Volk           Here, ontferm U.

Die priester kom by die Heilige Deure uit en seen die Volk, terwyl hy sê:

               Mag die seën van die Here en sy barmhartigheid oor julle kom,
               deur sy genade en mensliewendheid, immer, nou en altyd en tot
               in ewigheid.
                                   25


Volk       Amen.

Leser      Mag die Here God die heilige en onfeilbare geloof van die
           vrome, Ortodokse Christene saam met sy heilige Kerk versterk
           tot in ewigheid.

Priester   Hoogheilige Theotokos, red ons.

Leser      Eerbiedwaardiger as die Gerubim, en onvergelyklik
           glorieryker as die Serafim, het u ongeskonde God die
           Woord gebaar. Ware Theotokos, ons verheerlik u.

Priester   Eer aan U, Christus God, ons hoop, eer aan U.

Leser      Eer aan die Vader en aan die Seun en aan die Heilige Gees,
           nou en altyd en tot in ewigheid. Amen

           Here, ontferm U. (3x) Seën, vader.

Priester   Mag Hy wat Hom, ter wille van ons verlossing, verwerdig het om
           in die arms van die regverdige Simeon gedra te word
           [Saterdagaand: en wat opgestaan het uit die dode], Christus
           ons ware God, deur die gebede van sy al-onbevlekte,
           al-onskuldige, heilige Moeder wie se Tempelgang ons vier, deur
           die krag van die kosbare en lewendmakende Kruis, die
           smekinge van die eerbiedwaardige, glorieryke Profeet,
           Voorloper en Doper Johannes, van die heilige, glorieryke en
           alomgeëerde Apostels, van die heilige, glorieryke en
           seëvierende martelare, van ons heilige en Goddraende vaders,
           van die heilige N. (aan wie die kerk toegewy is), van die heilige
           en regverdige Voorouers van God, Joachim en Anna, en van al
           die heiliges, Hom oor ons ontferm en ons red, want Hy is goed
           en mensliewend.

           Deur die gebede van ons heilige vaders, Here Jesus Christus
           ons God, ontferm U oor ons en red ons.

Volk       Amen.
                                      26


Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten
goede. Lei ons op u weg, om in u waarheid te wandel. Maak ons harte bly om
u heilige Naam te vrees, want U is groot en doen wonders. U alleen is God,
en daar is niemand soos U onder die gode nie, Here: kragtig in
barmhartigheid, en edel in mag, om almal wat op u heilige Naam hoop te help
en te vertroos en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar
handel met ons volgens u goedertierenheid, o geneesheer en heler van ons
siele. Lei ons na die hawe van u wil. Verlig die oë van ons harte tot die kennis
van u waarheid, en gee dat ons die res van die dag en ons hele lewe in vrede
en sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en
die heerlikheid: aan die Vader en die Seun en die Heilige Gees, nou en altyd
en tot in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en
te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.

Vierde Gebed

U wat deur die heilige Kragte met nimmerswygende gesange en
onophoudelike lofliedere besing word, vul ons mond met u lof, om u heilige
Naam te verhef en gee ons 'n aandeel en erfdeel saam met almal wat u in
waarheid vrees, en wat u gebooie onderhou, deur die gebede van die heilige
Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.
                                     27


Vyfde Gebed

Here, Here, wat die heelal in u vlekkelose hand hou, wat lankmoedig teenoor
ons almal is en bedroef is oor ons boosheid, dink aan u medelye en u
barmhartigheid Besoek ons in u goedheid, en gee dat ons die res van dag die
veelsoortige liste van die bose mag ontvlug, en bewaar ons lewe van alle
aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met
wie U geloof word, saam met u alheilige, goeie en lewendmakende Gees, nou
en altyd en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld
geskenk het, en ons die pand van die beloofde Koninkryk gegee het deur die
goeie wat reeds aan ons geskenk is, wat ons gedurende dié deel van die dag
wat verby is in staat gestel het om alle kwaad te vermy, gee dat ons ook die
oorblywende deel onberispelik voor u heilige heerlikheid mag voltooi, terwyl
ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die
Seun en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in
ontoeganklike lig, wat die hele skepping met wysheid gevorm het, wat die lig
en die duisternis van mekaar geskei het, en wat die son daargestel het om te
heers oor die dag, en die maan en die sterre oor die nag, wat ons, sondaars,
waardig geag het om in hierdie uur in dankbare erkentlikheid voor u aangesig
te kom, en U ons aand-lofgesang te bring: Laat ons gebed soos wierook voor
u aangesig opgaan, en aanvaar dit as 'n welriekende geur. Gee dat ons
hierdie aand en die nag wat voorlê in vrede mag deurbring. Beklee ons met
die wapens van die lig. Red ons van die vrees van die nag, en van alles wat in
duisternis rondsluip. Gee ons die slaap, wat U ons in ons swakheid vir rus
geskenk het, vry van alle duiwelse fantasieë. Ja, Meester van die heelal,
gewer van die goeie, mag ons ons ook op ons beddens verootmoedig en aan
u naam dink in die nag, en mag ons, verlig deur die oordenking van u
gebooie, met blymoedigheid van siel opstaan om die lof van u goedheid te
besing, terwyl ons gebede en smekinge, vir ons eie sondes en dié van u hele
volk, voor u medelye opdra. Besoek hulle in u barmhartigheid, deur die
gebede van die heilige Theotokos.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.
                     28




       Die Vesperdiens vir die Ontmoeting
van ons Heer en God en Verlosser Jesus Christus
