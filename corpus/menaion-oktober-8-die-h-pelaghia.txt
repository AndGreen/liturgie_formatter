                                           1


Menaion Oktober 8 Ons H. Moeder Pelaghía

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 4

Deur selfbeheersing, o Pelaghía,
het jy jou liggaam gedood,
jou siel lewend gemaak en getooi,
jouself tot ‘n woning van die Gees gemaak,
en is jy op mistieke wyse met jou bruidegom en Skepper verbind.
Smeek Hom dat hulle
wat met geloof jou immer-gedenkwaardige gedagtenis vier,
verlos mag word van gevare en bederf.

O glorieryke Pelaghía,
jy het die skoonheid van jou liggaam
tot sy voormalige waardigheid hervorm;
jy het jou nie bont beskilder met blommekleure nie,
maar met die skoonheidsmiddele van die deugde,
en jy het na die gelykenis van die Skepper ontwikkel,
terwyl jy dringend smeekbedes doen ten behoewe van almal
wat met geloof jou immer-eerwaardige gedagtenis vier.

Deur daagliks die albasterfles van jou trane te stort,
het jy die hemele met ‘n welriekende geur gevul.
Wat as ‘n mistieke geur van jou liefde vir Hom uitgestort is,
is daarom as baie kosbare mirre aan Christus opgedra.
Doen daarom smeekbedes ten behoewe van almal
wat met geloof jou immer-eerwaardige gedagtenis vier.

Eer aan die Vader en aan die Seun en aan die Heilige Gees.

Doksastikon – Toon 4 – deur die Monnik Johannes

Soos die Apostel leer,
waar die sonde meer geword het,
het die genade oorvloedig geword.
Want deur jou gebede en trane, o Pelaghía,
het jy die oseaan van jou vele oortredinge laat opdroog,
en deur bekering het jy jou einde as ‘n aanvaarbare offer aan die Here opgedra,
en nou bid jy tot Hom vir ons siele.

Nou en altyd en tot in ewigheid. Amen.

Theotokion – Toon 4

O Alonbevlekte, bedou my gees met die reënbuie van die Heilige Gees,
                                          2


u wat die druppel gebaar het,
naamlik Christus wat deur sy medelye
die onmeetlike ongeregtigheid van sterwelinge uitwis,
Droog die bron van my hartstogte op
en ag my die stroom van ewige behae waardig, o Alonbevlekte.

Of die Kruistheotokion (op Dinsdag- en Donderdagaand) – Toon 4

Toe die Maagd, u Moeder, U aan die Kruis sien hang, o Heer,
het sy gejammer en met geweeklag gesê:
“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
maar haas U om op te staan,
en wek die voorvaders saam met U op.”

Apostiga

Eer aan die Vader en aan die Seun en aan die Heilige Gees.

Doksastikon – Toon 8 – deur Meletius Blastus die Hiëromartelaar

Na jy die sinlike genot van die vlees verloën het,
is jy as reine vat van die Mensliewende Woord bewys
wat in sy mensliewendheid na die mensdom neergedaal het.
Daarom het Hy wat alle goedheid te bowe gaan,
jou waardig geag om in die lewe wat nie oud word nie te gaan woon.
Al die hemelinge verheug hul oor jou wat voorheen onwaardig gelewe het,
daar hulle jou nou as ‘n vlekkelose kleinood van Christus sien,
Hy wat jou vanaf die aarde na die hemele oorgebring het
en wat al die gelowiges deur jou gedagtenis bewaar.

Nou en altyd en tot in ewigheid. Amen.

Theotokion – Toon 8

Verdryf ver van my ellendige hart, o Goeie en Al-onskuldige,
die gewoontes wat my van u goeie Seun vervreem
en verbrysel met u mag onder u voete
die allerbose brullende leeu wat daarna streef om my in te sluk,
die listige kronkelende slang en die bose draak.

Of die Kruistheotokion (op Dinsdag- en Donderdagaande) – Toon 8

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
toe sy U aan die Kruis tussen twee rowers sien hang.
Sy het geween en uitgeroep: “Wee my, allergeliefde Kind!
                                         3


Hoe het ‘n aaklige, ondankbare volk U aan ‘n Kruis vasgeslaan?”

Apolitikion – Toon 8

In jou, o Moeder, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o heilige Moeder Pelaghía,
is jou gees verheug saam met die Engele.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8

Ná jy die vlam van die hartstogte met die dou van bekering geblus het,
het jy jou lewe aan jou God en Verlosser toegewy.
Jy het hierdie wêreld ontvlug en alleen in die wildernis gaan woon,
waar jy die lewe van die Engele nagevolg het.
Daarom het jou einde wat met groot heerlikheid deur God vereer is,
tot aan die eindes van die wêreld bekend geraak.
O alglorieryke Pelaghía, bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Omdat ek in veelsoortige versoekinge verval het
vanweë sienlike en onsienlike vyande,
word ek deur die deining van my ontelbare oortredinge gekwel.
En ek haas my na die hawe van u goedheid,
as my vurige hulp en beskutting, o Onbevlekte.
Pleit daarom, o Alheilige,
by Hom wat sonder saad uit u vlees aangeneem het
ten behoewe van al u dienaars wat u sonder ophou besing,
en bid dringend tot Hom, o al-onbevlekte Theotokos,
dat Hy vergifnis van oortredinge mag skenk
aan hulle wat u alheilige Kind met geloof aanbid.

Of die Kruistheotokion (op Woensdag- en Vrydagoggende) – Toon 8

Toe u Moeder sien hoe U, o Woord, deur wettelose mense
met ‘n onheilspellende bedoeling na die Kruis meegevoer word,
is sy in haar siel gewond.
In haar innerlike getref, het sy geweekla en geskreeu
                                          4


en met ‘n beklemming van hart het sy gekreun en uitgeroep:
“Wee my, wat U, my Seun en God, gebaar het!
Hoe het U uit vrye wil die houe op u gesig en die vieslike bespuwinge verduur,
en nou ook die onregverdige dood,
waar U met spykers aan die Kruis vasgeslaan is.
Waarlik, U ly hierdie dinge om die mens te red.”

Kontakion van die Heilige Pelaghía – Toon 2

Met vaste het jy jou liggaam laat wegkwyn,
en met waaksame gebede het jy die Skepper gesmeek, o Moeder,
om volkome vergifnis van jou dade te ontvang,
en jy het dit ook waarlik ontvang,
ná jy die weg van bekering aangedui het.

Ikos

Laat ons almal wat, soos ek die ellendige, in die lewe deur sondes besoedel is,
die bekering en geweeklag met trane van ons Heilige Moeder Pelaghía navolg,
sodat ons gou vergewing van God mag ontvang,
soos die salige tydens haar lewe die smet van haar sonde afgewas het
en volkome vergewing van God ontvang het,
ná sy die weg van bekering aangedui het.

Sinaksarion

Op die 8ste van vandeesmaand die Gedagtenis aan ons Heilige Moeder Pelaghía.

Verse.        Van jou skande gewas, het jy aan die see ontkom,
              en het jy, Pelaghía, die hawe van die hemel bereik.

              Op die 8ste het Pelaghía aan die see van die lewe ontkom.

Op dieselfde dag die Gedagtenis aan die Heilige Maagd Pelaghía.

Op dieselfde dag die Gedagtenis aan die Heilige Taïsia, die (voormalige) prostituut.

Deur hul heilige gebede, o God, ontferm U oor ons. Amen.

Eksapostilarion van die Heilige Pelaghía – Toon 2

Jou lewe, o beroemde Pelaghía,
is as voorbeeld vir hulle wat alleen woon, geopenbaar
en as volkome hervorming van hulle wat vreeslik geval het.
Want ná jy die nag van die hartstogte ontvlug het, o eerwaardige,
het jy tot Christus, die Son van heerlikheid, genader,
waar jy in die vergadering van Askete straal.
Saam met hulle vier ons jou hoogheerlike gedagtenis.

Nou en altyd en tot in ewigheid. Amen.
                                         5



Theotokion – Toon 2

O Alreine, ons wat deur u heilige geboortegewing
van die vloek van ouds verlos is,
roep u dankbaar en met vreugde
die “Verheug u” van die eerwaardige Aartsengel toe.
Verheug u, verlossing van Adam;
verheug u, bevryding van Eva;
verheug u, u deur wie heel ons sterflikheid vergoddelik is;
verheug u, u deur wie ons die koninkryk van die hemel verkry het.
