                                         1


Menaion Maart 28 Ons H. Vader Hilarion die Jongere
Die Veranderlike vir die Vesperdiens
Toon 4       (Ἔδωκας σηµείωσιν)
Daar jy deur medelye, o Vader,
‘n smettelose lewe, geduld en sagmoedigheid bekom het,
asook onvervalste liefde en matelose selfbeheersing,
en deur die vermoë om deurnagwake te onderneem
ook heilige ootmoed, geloof en ‘n vaste hoop,
het jy soos ‘n liggaamlike Engel op aarde gelewe,
o salige Hilarion, voorbidder vir ons siele.

Jy het as aardse Engel en hemelse mens bekend gestaan, o Heilige,
‘n bron van ootmoed en stroom van medelye,
‘n oseaan van wonders en borg van sondaars,
‘n waarlik vrugbare olyfboom van God
wat met die olyfolie van jou inspanning die gesigte verbly
van hulle wat jou getrou loof, o salige Hilarion.

Daar jou gees met Godskennis verlig was,
was dit sonder vermenging verhewe
bo die liggaam se hartstogte wat van hier benede kom,
en het dit die stempel van die Goddelike skoonheid gedra
en dit ook op sigself uitgebeeld,
en het dit deur die medewerking van die Gees
as heeltemal Godgelyk bekend geword,
ons Vader Hilarion, sieraad van monnike.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4       (Ἔδωκας σηµείωσιν)
O Al-onskuldige Maagd en Moeder,
omskep nou die ydelheid en swakheid van my siel
in die krag en sterkte van die vrees van God,
om Christus se gebooie na te kom en te volbring,
sodat ek die onblusbare vuur mag ontvlug
en deur u in ewige vreugde die hemelse erfdeel
en oneindige lewe mag vind, o Meesteres.

Of die Kruistheotokion (op Dinsdag- en Donderdagaande)
Toon 4       (Ἔδωκας σηµείωσιν)
Toe die Alreine Christus die Mensliewende gekruisig
en deur ‘n spies in die sy deurboor, sien,
het sy geweekla en uitgeroep:
“Wat is dit, my Kind?
Wat het ‘n ondankbare volk U vergeld
                                           2


vir die goeie wat U aan hulle gedoen het
en waarom haas U daarna om my kinderloos te laat, o Allerdierbare?
Ek is verbyster deur u vrywillige kruisiging, o Goedhartige.”

Apolitikion – Toon 8

In jou, o Vader, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o Heilige Hilarion,
is jou gees verheug saam met die Engele.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)
Toon 4        (Ταχὺ προκατάλαβε)
Jy het jou lewe aan God gewy, o Alsalige,
en waarlik ‘n voortreflike bedienaar van Christus geword, o allerheilige.
Daarom is jy ná oneindige moeite en ontelbare smarte
met vreugde na die onstoflike wonings oorgebring
en laat jy nou vir ons strome van genesing opwel.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4        (Ταχὺ προκατάλαβε)
Aanvaar spoedig ons smeekbedes, o Koningin,
en bring dit na u Seun en God, o al-onskuldige Meesteres.
Beëindig die moeilikhede van hulle wat hul tot u haas,
Bring die liste tot bedaring en werp die oormoed omver
van die goddeloses wat die wapen teen u dienaars opneem.

Sinaksarion

Op die 28ste van vandeesmaand die Gedagtenis aan ons Heilige Vader Hilarion die
Jongere, Ab van die Klooster van Pelekiti.
Verse.        Ná hy die aarde die vleeslike wat uit die aarde kom, gegee het,
              het Hilarion die salige land van die Salige gaan bewoon.

              Op die 28ste het die doodslot Hilarion getref.

Op dieselfde dag die Gedagtenis aan die Heilige Herodion, een van die Sewentig
Apostels.

Deur hul heilige gebede, o God, ontferm U oor ons. Amen.
3
