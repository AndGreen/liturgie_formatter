                                      1


Vespers vir Sondag op Saterdagaand – Toon 3

Stigera by “Here, ek het U aangeroep” - Toon 3

v.1    Lei my siel uit die gevangenis om u Naam in erkentenis te bely.

Deur u Kruis, o Christus Verlosser,
is die mag van die dood vernietig,
en die bedrog van die duiwel tot niet gemaak.
Die geslag van die mens is deur die geloof verlos,
en bied U te alle tye ‘n loflied.

v.2    Die regverdiges sal op my wag totdat U my beloon.

Die heelal is verlig
deur u Opstanding, Heer,
en die Paradys is weer geopen.
Die hele skepping prys U
en bied U te alle tye 'n loflied.

v.3    Uit die dieptes het ek U aangeroep, Here. Here, hoor my stem.

Ek verheerlik die mag van die Vader en die Seun
en besing die gesag van die Heilige Gees:
die onverdeelde, ongeskape Godheid,
die Drie-eenheid een in wese,
wat heers tot in ewigheid.

v.4    Laat u ore let op die stem van my smeking.

Ons vereer u kosbare Kruis, o Christus,
en u Opstanding besing en verheelik ons,
want deur u wonde is ons almal genees.

v.5    As U, Here, ongeregtighede in gedagte hou, Here, wie sal bestaan?
       Want by U is daar versoening.

Ons besing die Verlosser
wat vlees aangeneem het uit die Maagd,
want ter wille van ons is Hy gekruisig
en het Hy opgestaan op die derde dag,
en skenk Hy ons sy groot barmhartigheid.

v.6    Om u Naams ontwil het ek op U gewag, Here; my siel het gewag op u
       woord, my siel het gehoop op die Here.

Christus het neergedaal tot dié in die Doderyk
en aan hulle die blye boodskap verkondig.
Hy het gesê: Hou moed,
ek het nou oorwin.
                                        2


Ek is die Opstanding,
Ek sal julle omhoog voer,
en die poorte van die dood vernietig.

v.7   Vanaf die oggendwaak tot die nag, vanaf die oggendwaak, laat Israel
      op die Here vertrou.

Ons wat onwaardig in u vlekkelose huis staan
hef ‘n aandlied aan en roep uit die dieptes:
O Christus ons God,
wat die wêreld deur u Opstanding op die derde dag verlig het,
red u volk uit die hand van u vyande,
o Mensliewende.

Dogmatikon – Toon 3

Nou en altyd en tot in ewigheid. Amen.

Hoe sal ons ons nie verwonder nie
oor u geboortegewing aan Hom wat God sowel as mens is, o
aleerbiedwaardige?
Want sonder kennis van ‘n man, o Al-onskuldige,
het u ‘n Seun sonder ‘n vader in die vlees gebaar,
gebore uit die Vader voor alle tye sonder ‘n moeder,
sonder om verandering of vermenging of verdeeldheid te ondergaan,
maar terwyl Hy die eie aard van albei nature ongedeerd bewaar.
Daarom, o Meesteres, Moeder sowel as Maagd,
smeek Hom dat die siele gered mag word
van hulle wat u reggelowig bely
as Theotokos.

Apostiga - Toon 3

v.1

Deur u Lyding, o Christus, het U die son verduister,
en deur die glans van u Opstanding het U die heelal verlig.
Neem ons aandgesang aan, o Mensliewende.

v.2   Die Here is koning; Hy het Hom met majesteit beklee. Die Here het
      Hom met krag beklee en omgord.

U leweskenkende Opstanding het die hele wêreld verlig,
en die bedorwe skepping tot u teruggeroep.
Bevry van Adam se vloek roep ons tot U:
Almagtige Heer, eer aan U.


v.3   Want Hy het die wêreld gevestig, wat nie sal wankel nie.
                                      3


U wat as God onveranderlik is,
het, deur te ly, verandering ondergaan.
Die skepping kon nie verdra om U te sien hang aan die Kruis nie
en het gebewe van ontsag en u lankmoedigheid kreunend besing.
Maar U het, nadat U in die Doderyk neergdeaal het,
op die derde dag opgestaan
en aan die wêreld lewe en u groot barmhartigheid geskenk.

v.4   Heiligheid pas by u huis, Here, tot in lengte van dae.

Om ons geslag van die dood te bevry, o Christus,
het U self die dood verduur.
En deur u Opstanding uit die dode op die derde dag
het U hulle wat U as God erken saam met U opgewek
en die wêreld verlig, eer aan U.

Nou en altyd en tot in ewigheid

Theotokion

Sonder saad het u volgens die wil van die Vader
deur die Goddelike Gees die Seun van God ontvang
wat voor alle eeue uit die Vader is sonder moeder
en het u geboorte geskenk aan Hom wat vir ons sonder ‘n vader uit u
voortgekom het,
en Hom as kind met melk gevoed.
Bid sonder ophou dat ons siele uit gevare gered mag word.

Opstandingsapolitikion - Toon 3

Laat die hemele bly wees
en die aarde juig,
Want die Here het mag met sy arm getoon.
Deur sy dood het Hy die dood vertrap
en die eersgeborene uit die dode geword.
Uit die buik van die doderyk het Hy ons gered
en aan die wêreld
sy groot barmhartigheid geskenk.

Theotokion van die Week - Toon 3

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.
