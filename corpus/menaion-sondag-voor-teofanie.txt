Menaion Januarie Sondag voor Teofanie

Die Vesperdiens

By “Heer, ek het U aangeroep” sing ons tien stigiere, t.w. ses stigiere van die
Opstanding in die Toon van die Week, en vier van die Voorbereidende Fees
(geneem uit die Menaion van 2 Januarie).

Toon 4

Laat ons vroom voorfeestelike liedere sing
vir die eerwaardige Doop van ons God.
Want kyk, Hy gaan as mens in die vlees sy Voorloper nader
en om die verlossende Doop vra
vir die herskepping van almal wat deur geloof heilige verligting ontvang
en deelname aan die Gees.

Christus word bekend gemaak,
God verskyn.
Dawid het dit baie duidelik vooruit beskryf.
En Hy kom na sy dienaar om om die Doop te vra.
O Jordaanrivier, word met vreugde vervul.
Aarde en see, heuwels en berge,
harte van mense, spring nou op van vreugde,
terwyl julle die geestelike lig ontvang.

O Almagtige Here, hoe sal die rivierstrome U ontvang
wat, soos geskrywe is,
‘n rivier van vrede en ‘n bergstroom van vreugde is,
wat nakend kom,
hoewel U die hemele met wolke omhul,
en al die boosheid van die vyand blootgelê
en aardgeborenes met onverganklikheid beklee het.

Eer aan die Vader en aan die Seun en aan die Heilige Gees.

Toon 6

Christus, die Waarheid, kom na die Jordaan
om deur Johannes gedoop te word,
wat vir Hom sê:
“Ek het nodig om deur U gedoop te word,
en kom U na my toe?”
Ek, wat gras is, durf nie die vuur aanraak nie.
Heilig U my, o Meester, deur u Goddelike Verskyning.

Nou en altyd en tot in ewigheid. Amen.

Die Dogmatikon in die Toon van die Week.
Apostiga

Ons sing die Stigiere van die Opstanding in die Toon van die Week.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 8 (sien: Eer...nou...van die Apostiga tydens Mette van 2 Januarie)

O Johannes die Doper,
wat My, die Lam, in die moederskoot herken het,
dien My in die rivier,
wees My van diens saam met die Engele.
Strek jou hand uit en raak my onbevlekte hoof aan;
en wanneer jy die berge sien sidder
en hoe die Jordaan agteruit vloei,
roep saam met hulle uit:
“O Here wat vir ons verlossing uit ‘n Maagd vlees geword het, eer aan U.”

Die Opstandingsapolitikion in die Toon van die Week

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 4

Berei jou voor, o Sébulon, wees voorbereid, o Náftali.
Staan, o Jordaanrivier, spring op om die Meester te ontvang
wanneer Hy kom om gedoop te word.
Adam, verheug jou saam met die eerste Moeder;
Kruip nie weg soos voorheen in die Paradys nie.
Want toe Hy julle nakend sien, het Hy verskyn,
om julle met die oorspronklike kleed te beklee.
Christus het verskyn,
want Hy wil die hele skepping vernuwe.

Die Mettediens

Na die Ses Psalms en Vredeslitanie, Die Here is God in die Toon van die
Week, die Opstandingsapolitikion (twee maal) en daarna:

Nou en altyd en tot in ewigheid. Amen.

Toon 4

Berei jou voor, o Sébulon, wees voorbereid, o Náftali.
Staan, o Jordaanrivier, spring op om die Meester te ontvang
wanneer Hy kom om gedoop te word.
Adam, verheug jou saam met die eerste Moeder;
Kruip nie weg soos voorheen in die Paradys nie.
Want toe Hy julle nakend sien, het Hy verskyn,
om julle met die oorspronklike kleed te beklee.
Christus het verskyn,
want Hy wil die hele skepping vernuwe.

Die Klein Litanie en die Kathismata van die Opstanding in die Toon van die
Week die Evlogitaria van die Opstanding, nog ‘n Klein Litanie en die Ipakoï en
Anabathmi in die Toon van die Week, die Prokimenon, [die Evangelielesing,
nou dat ons Christus se Opstanding aanskou het, Psalm 50 ens.].

Katawasias – Toon 2
Eerste Ode

Die Here wat magtig is in die stryd
het die grondveste van die see blootgelê,
en Hy voer wat Syne is oor droë grond,
terwyl Hy die vyande daarin verswelg,
want Hy het Hom verheerlik.

Derde Ode

Die Heer wat krag aan ons konings verleen,
en die horing van sy gesalfdes verhef,
word gebore uit die Maagd en kom na die Doop.
Laat ons gelowiges daarom uitroep:
“Niemand is heilig soos ons God,
en niemand is regverdig, buiten U nie, o Heer.”

Vierde Ode

Hy het u stem gehoor, o Heer, hy van wie U gesê het:
"Die stem van een wat roep in die woestyn,"
toe U bo die baie waters gedreun en van u Seun getuig het.
Vervul van die Gees wat toe teenwoordig was,
het hy uitgeroep:
"U is die Christus, God se Wysheid en Krag.”

Vyfde Ode

Jesus, die Leidsman van die Lewe, het gekom
om die veroordeling van Adam, die eersgeskapene, op te hef
En hoewel Hy as God nie reiniging nodig het nie,
word Hy ten behoewe van die gevallene gereinig in die Jordaan,
waarin Hy ook die vyandskap dood
en die vrede wat alle verstand te bowe gaan, skenk.

Sesde Ode

Die stem van die Woord, die lamp van die Lig,
die Môrester, die Voorloper van die Son,
roep in die woestyn alle volke toe:
"Bekeer julle en laat julle reinig;
want kyk, Christus is nou hier,
Hy wat die wêreld uit die bederf verlos."

Die Kontakion en Ikos van die Opstanding, en die Sinaksarion.

Sewende Ode

‘n Suisende bries vol dou en die neerdaling van die Engel van God
het die vrome Jongelinge ongedeerd bewaar
waar hulle in die vuuroond verkeer het.
Daarom het hulle, waar hulle in die vlam verkwik word,
dankbaar gesing:
“O Hooggeprese Heer, en God van ons Vaders, lofwaardig is U.”


Agste Ode

Toe die vuuroond van Babilon dou opwel,
het dit op ‘n sonderlinge Misterie gedui:
hoe die Jordaan in sy strome die onstoflike vuur sou ontvang
en die Skepper wat in die vlees gedoop word, sou bedek,
Hom wat die volke loof,
en verhef tot in alle ewigheid.

Diaken*       Ons vereer die Theotokos en Moeder van die Lig met liedere en
              verheerlik haar.

Die Magnificat: My siel maak die Here groot, ens.

Katawasia
Negende Ode

Verheerlik haar, o my siel, wat eerbiedwaardiger as die hemelse leërskare is.

Geen tong kan u na waarde prys nie,
selfs ‘n bo-aardse gees duisel oor hoe om u te besing, o Theotokos.
Nietemin, daar u goed is, neem ons geloof aan,
want u ken ons deur God ingegewe liefde.
Want u is die beskermster van Christene.
Ons verheerlik u.

Die Klein Litanie en “Heilig is die Here ons God…”

Eksapostilarion van die Oggendevangelie.

Eksapostilarion van die Voorbereidende Fees

Toon 2
Hoe sal die rivierstrome U ontvang, o Mensliewende,
wat riviere en seë uit niks geskep het nie?
Hoe sal die Voorloper dit waag om sy hand
op u onbevlekte hoof te lê, o Meester?
Huiwerend van ontsag besing ons
die hoogte van u armoede, o Woord.

Lofgesange

Eers vier stigiere van die Opstanding in die Toon van die Week, en daarna:

Toon 6 (spesiale wysie) (afkomstig uit die Menaion van 2 Januarie)

Engelemag te gaan vooruit;
mense van Bethlehem,
berei die krip voor;
want die Woord
word gebore; die Wysheid nader;
o Kerk, ontvang die groet;
o volke laat ons
tot vreugde van die Theotokos sê:
“Geseënd is Hy wat kom;
ons God eer aan U.”

Laat ons met reine monde en gereinigde siele
op mistieke wyse van Bethlehem vertrek
en ons saam met Christus haas na die Jordaan
en laat al die stamme van die aarde
nou gelowig met blydskap tot Hom sing en sê:
“Geseënd is Hy wat kom;
ons God eer aan U.”

Vers: Daarom sal ek U onthou van die land van die Jordaan en Hermon,
vanaf die klein bergie.

Groot en vreeswekkend is die misterie!
Want God het aan die mensdom gelyk geword,
en hoewel Hy, die onskuldige,
geensins sonde geken het nie,
vra Hy vandag om deur Johannes
in die Jordaanrivier gedoop te word.
Geseënd is U wat verskyn het,
ons God, eer aan U.

Vers: Die waters het U gesien, God, die waters het U gesien en hulle was
bevrees, en die dieptes is in beroering gebring.

Na Christus, die blom van Dawid,
uit die Maagd ontluik het,
het Hy na die strome van die Jordaan gekom
om die sondes van die Voorvader in die waters af te was.
O Adam, dans van vreugde,
o Eva, wees bly,
laat die hemel hom verheug,
en laat ons, die volke, sê:
“Geseënd is U wat gekom het,
ons God, eer aan U.”

Eer aan die Vader en aan die Seun en aan die Heilige Gees.

Die oggendevangeliegesang.

Nou en altyd en tot in ewigheid.

 U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.
