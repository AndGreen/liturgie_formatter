                                          1


Menaion Julie 28 Die H. Apostels en Diakens Prochorus, Nikanor, Timon en
Parmenas.

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 1       (Τῶν οὐρανίων ταγµάτων)

In ‘n verkiesing waarin God die oordeel gevel het, o Glorierykes,
is aan julle voorkeur gegee om die heiliges se behoeftes te bedien,
daar julle met Goddelike wysheid, verligting en genade vervul was,
en nou bewoon julle vir ewig die hemele,
waar julle julle saam met die Engele verheug.

Deur die genade van die Gees
is julle as liggewende lampe aan die wêreld geopenbaar
en het julle die lig van kennis ryklik uitgestraal
en die duisternis van boosheid tot ‘n einde gebring.
En toe julle heengegaan het, o Apostels,
het julle gaan woon by die lig wat nie ondergaan nie.

Laat die aller-heilige Nikanor geloof word,
asook Parmenas en Timon,
en laat die heilige Prochorus saam met hulle vereer word.
Hulle is vervullers van die Woord se bevele,
wat hulle wat sonder middele is, ryk maak,
en hulle is baie vurige voorbidders by ons God.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1        (Τῶν οὐρανίων ταγµάτων )

O aller-godsalige Jonkvrou, Theotokos,
bring, as goedgesinde beskermster,
die smekinge van ons die gelowiges na die Skepper,
en gee in ruil daarvoor versoening vir u dienaars,
daar u die volkome verlossing
en versoening van ons siele is, o al-onskuldige.

Of die Kruistheotokion (op Dinsdag- en Donderdagaande)

Toon 1       (Τῶν οὐρανίων ταγµάτων)

Toe u by die kruis van u Seun en God staan
en sy lankmoedigheid aanskou, o reine Moeder,
het u geweekla en gesê:
“Wee my, my aller-dierbare kind!
Waarom ly U ten onregte hierdie dinge, o Woord van God?
                                         2


Sodat U die mensdom kan red.”

Apolitikion – Toon 3

O Heilige Apostels,
bid tot die barmhartige God,
dat Hy vergewing van oortredinge aan ons siele sal skenk.

Die Veranderlike van die Mettediens

Kathisma ná die Derde Ode van die Kanon (wat nog vertaal moet word)

Toon 1        (Τὸν τάφον σου Σωτὴρ)

O Nikanor, Prochorus, Parmenas en glorieryke Timon,
julle is as eerwaardige Diakens, ooggetuies van die Woord
en uitverkore werktuie bewys.
Daarom vier ons vandag jul heilige gedagtenis
en noem ons julle met blydskap van hart salig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 1       (Τὸν τάφον σου Σωτὴρ)

O reine ongehude Maagd Theotokos,
die enigste beskerming en hoede van die gelowiges,
verlos van gevare, verdrukkinge en aaklige omstandighede
almal wat hul hoop op u stel, o Jonkvrou,
en red ons siele deur u heilige gebede.

Of die Kruistheotokion (op Woensdag- en Vrydagoggende)

Toon 1        (Τὸν τάφον σου Σωτὴρ)

Toe u al-onskuldige Moeder
U dood aan die Kruis uitgestrek sien, o Christus,
het sy uitgeroep: “O my Seun,
wat beginloos saam met die Vader en die Gees is,
wat is hierdie onsegbare heilsbestel van U,
waardeur U die bekwame skepping van u onbevlekte hande gered het?”

Sinaksarion

Op die 28ste van vandeesmaand die Gedagtenis aan die Heilige Apostels en
Diakens Prochorus, Nikanor, Timon en Parmenas.

Verse.       Die viertal Dissipels van die Godmens en Woord
             verkondig deur hul woord die eerwaardige Drie-eenheid aan almal.
Op die 28ste het die viertal Ingewydes saam heengegaan.
                                         3


Op dieselfde dag die Gedagtenis aan die Heilige Martelaar Efstathius van Ankira.

Die Gedagtenis aan ons Heilige Moeder Irene van Kappadosië, wat in die klooster
van Chrysowalantoe askese beoefen het.

Die Heilige Martelares Drosis wat vervolmaak is toe sy in ‘n goudkroes gewerp is.

Die Heilige Paulus van Ksiropotamoe wat twee kloosters op die Heilige Berg gestig
het, t.w. dié van Ksiropotamoe en dié van die Heilige Paulus, wat aan die Heilige
Joris gewy is, en wat van koninklike afkoms was, en in vrede vervolmaak is.

Op dieselfde dag die Gedagtenis aan die Heilige Martelaar Akakius en die
Herdenking van die Wyding van die tempel van die Hoogheilige Theotokos in die
Buurt van die Diakones.

Deur hul heilige gebede, o God, ontferm U oor ons. Amen.
