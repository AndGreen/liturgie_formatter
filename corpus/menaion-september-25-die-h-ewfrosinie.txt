                                          1


Menaion September 25 Die H. Ewfrosinie

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing 3
stigiere vir die H. Ewfrosinie.

Toon 5

O Regverdige Moeder, bewonderenswaardige Ewfrosinie,
jy het die ware vreugde verlang
en die weg wat daarheen lei bewandel.
Want jy het rykdom vir groot armoede verruil.
‘n vleeslike verloofde vir Hom wat vir ewig lewe,
vlietende genot vir selfbeheersing,
rus vir die asketiese arbeid,
die lewe in die wêreld vir die bo-wêreldse lewe,
wat jy saam met die verstandige Maagde bekom het,
deur jou lamp ongeblus te bewaar,
toe jy as maagd en bruid van Christus
die bruidsaal waardig geag is, o albesongene.

Ná jy jou gees met strome trane bevogtig het,
het jy deugdelike vrugte deur askese voortgebring.
Soos ‘n allerskone wingerd het jy skone druiwe gedra, o eerwaardige.
Ons het sekerlik gretig van die Goddelike soetheid daarvan gebruik
en waarlik deur jou na te volg
die sintuie van die siel soet gemaak,
en ons verheug ons met ‘n Goddelike vreugde,
terwyl ons die dronkenskap wat uit die sonde voortspruit, verwerp
en uitroep: O aleerwaardige, smeek Christus altyd
dat die wêreld eendrag, vrede en groot barmhartigheid geskenk mag word.

O vreemde gesig en moeilik aanvaarbaar vir die natuur!
Hoe het jy ontkom aan die skelmstreke van Eva se onderkruiper van ouds
waar jy met ‘n volmaakte gees te midde van mans gewoon het?
Hoe het jy deur die vuur gegaan sonder om gebrand te word?
Hoe het jy jou vroulike swakheid verberg,
terwyl jy versterk is deur die Goddelike krag
van Hom wat ons swakheid aangeneem
en opgekom het uit ‘n Maagd wat geen ervaring van ‘n man het nie?
Waar jy saam met die Engele dans, smeek Hom
dat die wêreld eendrag, vrede en groot barmhartigheid geskenk mag word.

Eer aan die Vader en aan die Seun en aan die Heilige Gees.

Toon 2

Daar jy jou smettelose reinheid ongeskonde onder mans bewaar het,

het jy as bruid van Christus bekend gestaan, o alsalige Ewfrosinie,
                                            2


deur die liggaam se skoonheid deur asketiese arbeid te laat vergaan
en die siel met die skoonheid van genade te tooi.
Want deur jou vroulikheid onder ‘n manlike voorkoms te verberg,
het jy aan die strikke van Beliar ontkom
en soos ‘n engel op aarde gelewe.
Maar vra om vrede vir hulle wat jou met liefde loof,
daar jy na vreugde vernoem is,
o blydskap van die wêreld.

Nou en altyd en tot in ewigheid. Amen.

Theotokion – Toon 2

Verheug u, sonvormige ster.
Verheug u, al-onskuldige bron van alles wat goed is.
Verheug u, u wat die onomvatbare God omvat
en die koringaar van onsterflikheid laat ontspruit het.
Verheug u, heilige tuig en al-ligtende poort.
Verheug u, opheffing van ons voorvaderlike vloek,
o Jongedogter wat die voorsiener van die goeie is.

Of die Kruistheotokion (op Dindsdag- en Donderdagaande)

Toe die vlekkelose ooilam haar eie lam sien
wat as sterweling uit vrye wil ter slagting gelei word,
het sy geweekla en gesê:
“Nou haas U U om my wat U gebaar het, kinderloos te maak.
Waarom het U dit gedoen, o Verlosser van die heelal?
Nietemin, ek besing en verheerlik u goedheid
wat die verstand en rede te bowe gaan, o Mensliewende.”

Apolitikion – Toon 8

In jou, o Moeder, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o Regverdige Ewfrosinie,
is jou gees verheug saam met die Engele.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word).

Toon 5

Ná jy die swakheid van die vroulike
deur die hoop op die hemelse dinge
het jy met ‘n onwrikbare ingesteldheid te midde van mans gewoon,
o God-geïnspireerde,
en hom wat Eva laat struikel het,
                                          3


het jy aan jou hiel onderwerp
deur jou arbeid en waaksame sorg.
Met geloof noem ons jou daarom salig.

Eer aan die Vader en aan die Seun en aan die Heilige Gees, nou en altyd en tot in
ewigheid, Amen.

Theotokion – Toon 5

Daar ons, die gelowiges,
u as hawe, vesting, hoop, beskutting en vurige beskermster verkry het,
haas ons ons na u en roep ons dringend met geloof uit:
“O Theotokos, ontferm u oor hulle wat hul vertroue in u gestel het
en bevry ons van ons ortredinge.”

Of die Kruistheotokion (op Woensdag-en Vrydagoggende) – Toon 5

Toe u Moeder U sien, o Christus,
waar U uit vrye wil tussen rowers hang,
is sy in haar binneste getref
en het sy op moederlike wyse gesê:
“O sondelose Seun,
hoe is U wederregtelik aan ‘n Kruis vasgemaak
asof U ‘n boosdoener is,
in u wil om die mensegeslag lewend te maak,
daar U alle goedheid te bowe gaan?”

Kontakion – Toon 2

In jou begeerte om die lewe in die hoë te bekom,
het jy met erns die genietinge hier onder versaak,
en te midde van mans verkeer, o Alberoemde.
Want ter wille van Christus jou Bruidegom,
het jy op ‘n tydelike verloofde neergesien.

Ikos

Laat ons met blydskap en vreugde ons siele verheug
en met ywer opstaan om ‘n sonderlinge woord te hoor.
Want hierdie verhaal gaan alle begrip te bowe en bring verbasing:
dat ‘n vrou wat tussen mans gewoon het, Beliar oorwin
en die vuur van die genietinge vertrap het
en geensins daardeur gebrand is nie.
Want die onbevlekte het na Christus verlang
en op ‘n tydelike verloofde neergesien.

Sinaksarion

Op die 25ste van vandeesmaand die gedagtenis aan ons regverdige moeder
Ewfrosinie, die dogter van Pafnutios die Egiptenaar.
                                         4



Verse.       Op manlike wyse verberg jy die vroulike, Ewfrosinie,
             en sien jy die Meester wat die verborgene sien.

             Op die 25ste het Ewfrosinie die dood ondergaan.

Op dieselfde dag die gedagtenis aan die heilige Martelaar, Pafnutios.

Op dieselfde dag die gedagtenis aan die groot Aardbewing, waartydens die
wegraping in die lug van die kind plaasgevind het.

Op dieselfde dag die gedagtenis aan die heilige Martelare Paulus, Tatta en hul
kinders Sabibianos, Maximos, Rufus en Evgenios.

Deur hul heilige gebede, o God, ontferm U oor ons.

Eksapostilarion van die Heilige Ewfrosinie – Toon 3

Jy het aan die prins van skande ontkom
en hom in sy filosofiese kleed as dwaas bewys.
Jy was na siel en liggaam ‘n maagd,
maar het deur begrip en geloof ‘n man geword,
o regverdige Ewfrosinie,
die sieraad van maagde en tooisel van monnike en nonne.

Eer aan die Vader en aan die Seun en aan die Heilige Gees, nou en altyd en tot in
ewigheid, Amen.

Theotokion – Toon 3

Die Trone en Heerskappye,
die Vorstedomme en Magte,
die Aartsengele en Engele,
aanbid u Seun as God en Meester,
en u besing hulle sonder ophou,
o Jongedogter wat Moeder en Maagd is.
Smeek Hom altyd, o Reine,
dat ek van die vreeswekkende oordeel verlos mag word.

Die res van die Mettediens en die Wegsending.
