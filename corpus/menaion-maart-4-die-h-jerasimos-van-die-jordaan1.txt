Menaion Maart 4 Die H. Jerasimos van die Jordaan

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 8

O Godgesinde Vader Jerasimos,
ná jy deur geloof jou gees na God laat vlieg het,
het jy die rusteloosheid van die wêreldse verwarring verag,
en ná jy jou kruis opgeneem het,
het jy Hom gevolg wat alles sien.
En deur die krag van die Goddelike Gees het jy deur asketiese stryd
die moeilik tembare liggaam aan die rede dienstig gemaak.

Heilige Vader Jerasimos,
waar jy deur geloof in die woestyne, spelonke en berge gewoon het,
het jy na God gesoek,
en soos jy verlang het, het jy Hom gevind,
en immer in jou onwrikbare siel versterk deur edele geestesverheffinge,
het jy groot getalle verloste Monnike aan Christus opgedra.

Jy het jou hele lewe in groot stilte deurgebring
asook met droefheid en trane,
en het deur geloof ‘n oefenmeester van Monnike geword,
en met besitloosheid uitgerus en met selfbeheersing getooi,
is jy as vreemdeling en bywoner op aarde geopenbaar.
Daarom het jy tereg die behae ontvang, o Godsalige.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Ons smeek u, o Al-onbevlekte, ons berkerming.
Verag u dienaars nie, waar ons deur verdrukkinge beklem word,
sodat ons nie uiteindelik ten gronde gaan nie.
Maar, onbevlekte Theotokos deur God verheerlik,
haas u om ons te bevry van die komende toorn en verdrukking.
Want u is ons vesting en onoorwinlike hulp.

Of die Kruistheotokion (op Dinsdag- en Donderdagaande) – Toon 8

O my Kind, die son is verduister,
die maan het somber sy lig in ‘n donker kleed verander
en die aarde skud.
En die voorhangsel van u tempel word op vreeswekkende wyse geskeur.
En hoe, my Kind, kan ek nie innerlik en in my aangesig verskeur wees nie,
hoe kan ek nie my mismaak nie,
wanneer ek sien hoe U onregverdiglik sterf nie, my Heiland?

Apolitikion – Toon 1

Jy is as burger van die woestyn, engel in die vlees en wonderdoener bewys,
ons Goddraende Vader Jerasimos,
daar jy deur vas, nagwake en gebed hemelse genadegawes ontvang het.
Jy genees die siekes en die siele van hulle
wat hulle met geloof tot jou haas.
Eer aan Hom wat jou die krag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1

Jy het die leer van Goddelike deugde tot bo bestyg,
tot die hoogte van noëtiese kontemplasie opgegaan,
en suiwer uiteensettinge van Christus se Goddelike misteries ontvang.
Daarom eer ons jou op reggelowige wyse, o Goddraende,
en roep ons uit:
Eer aan Christus wat jou die krag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1

Strek u heilige hande, waarmee u die Skepper gedra het,
uit tot Hom wat in sy goedheid vlees geword het,
en smeek Hom, Alheilige Maagd,
dat ons wat u met liefde loof en tot u uitroep,
van versoekinge, hartstogte en gevare verlos mag word.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.

Of die Kruistheotokion (op Woensdag- en Vrydagoggende) – Toon 1

Toe U deur die wetteloses aan die Kruis vasgeslaan is, o Heiland,
en U in u sy deur die soldate se spies deurboor is,
het die Alreine bitterlik geweekla
en as moeder innerlik verskeur,
was sy verbaas oor u groot en vreeswekkende lankmoedigheid
en het sy uitgeroep:
“Eer aan u liefde vir die mensdom,
eer aan u goedheid,
eer aan U wat deur u dood sterwelinge onsterflik maak.”

Sinaksarion

Op die 4de van vandeesmaand die Gedagtenis aan ons Heilige Vader Jerasimos
van die Jordaan

Verse.        ‘n Ongedierte het Jerasimos se dienaar geword, as eergeskenk,
              omdat hy voor die einde van sy lewe, die ongediertes van die
              hartstogte gedood het.

              Op die 4de het Jerasimos uit die lewe weggevlieg.

Op dieselfde dag die gedagtenis aan die Heilige Martelare Paulus en Juliana, sy
suster.

Op dieselfde dag is Quadratus, Akakius en Stratonikos, die beuls van bogenoemdes,
deur die swaard vervolmaak.

Op dieselfde dag is die Heilige Gregorius van Ciprus in vrede vervolmaak.

Deur die gebede van u Heiliges, o God, ontferm U oor ons. Amen.

Die res van die Mettediens en die Wegsending.
