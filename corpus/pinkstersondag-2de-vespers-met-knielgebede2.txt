                                        1


              VESPERSDIENS VIR PINKSTERSONDAG:
              TWEEDE VESPERS MET KNIELGEBEDE

Na die Wegsending van die Neënde Uur gaan die Priester en die Diaken in by
die sydeure van die Heiligdom, nadat hulle gebuig het in die rigting van die
Biskop se troon, die ikone vereer het en in die rigting van die koor/kore gebuig
het. Hulle maak drie buigings voor die Heilige Tafel en die Priester soen die
Heilige Tafel en die Evangelieboek.
Dan, geklee in die Epitrachelion, maak hy die gordyn van die Heilige Deure
oop, en staan hy met onbedekte hoof voor die Heilige Tafel, en spreek hy die
seën uit, soos volg:

Priester      Geseënd is ons God, immer, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons Koning!
              Kom, laat ons aanbid en neerval voor Christus self, ons Koning
              en God!

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa
maak, wat wandel op die vleuels van die winde. Wat sy engele geeste maak,
en sy dienaars 'n vuurvlam. Wat die aarde op sy fondament vestig: dit sal vir
ewig nie wankel nie. Die diepte, soos 'n kleed, is sy bedekking, die waters sal
staan op die berge. Van u dreiging sal dit vlug; vir die stem van u donder sal
dit skrik. Dit styg op na die berge, en daal neer na die laagtes, na die plek wat
U daarvoor vasgestel het. 'n Grens het U gestel waaroor dit nie mag gaan nie,
en dit sal nie teruggaan om die aarde te oordek nie. Dit is U wat fonteine
uitstuur in die bergklowe, die waters sal tussen die berge deur loop. Hulle sal
al die diere van die veld laat drink, die wilde esels sal hulle dors daarmee les.
By hulle sal die voëls van die hemel nes maak; tussen die rotse uit sal hulle
die stem laat hoor. Hy laat die berge drink uit sy solders, die aarde sal
versadig word met die vrug van u werke. Hy laat gras uitspruit vir die beeste,
en groenigheid tot diens van die mens, om brood uit die aarde voort te bring;
en wyn maak die hart van die mens bly, om sy gesig vrolik te maak met olie;
en brood versterk die hart van die mens. Die bome van die vlakte sal versadig
wees, die seders van Libanon wat U geplant het. Daar sal die mossies nes
maak; die huis van die reier troon oor hulle uit. Die hoë berge is 'n toevlug vir
die herte en die rots vir die dassies. Hy het die maan gemaak vir vaste tye;
die son ken sy tyd om onder te gaan. U het die duisternis daargestel en dit
was nag, waartydens al die wilde diere van die bos sal rondloop; jong leeus
wat brul om prooi, en om hul voedsel by God te soek. Die son kom op, en
hulle kom bymekaar en sal in hulle lêplekke gaan slaap. Die mens sal uitgaan
na sy werk, en na sy arbeid tot die aand toe. Hoe groot is u werke, Here. U
het hulle almal met wysheid gemaak; die aarde is vol van u skeppinge. So
                                           2


ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het
om daarin te speel. Hulle almal wag op U, om hulle voedsel te gee op die
regte tyd. Wanneer U dit vir hulle gee, sal hulle dit bymekaarmaak. Wanneer
U u hand oopmaak, sal hulle almal met die goeie gevul word. Wanneer U u
aangesig afkeer, sal hulle verskrik raak. U sal hulle asem wegneem, en hulle
sal beswyk, en terugkeer tot hul stof. U sal u Gees uitstuur en hulle sal
geskape word, en U sal die aangesig van die aarde nuut maak. Laat die
heerlikheid van die Here vir ewig wees; die Here sal Hom in sy werke
verheug; Hy wat die aarde aankyk en dit laat bewe, Hy wat die berge aanraak
en hulle rook. Ek sal sing tot die Here solank ek lewe, ek sal psalmsing tot my
God solank ek daar is. Mag my oordenking Hom welgevallig wees, en ek sal
my in die Here verbly. Mag die sondaars, en die wettelose van die aarde
verdwyn, sodat hulle nie meer sal bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit
was nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

*******************************************************
[Indien die Openingspsalm gesing word, kan die volgende weergawe gebruik:

Loof die Here, o my siel, o Here my God, U is baie groot.
U het U met lof en luister beklee, U wat U omhul met lig soos met ‘n kleed;
wat die hemel soos ‘n tent uitspan,
wat sy solders met waters bedek,
wat van die wolke sy wa maak,
wat wandel op die vleuels van die wind.
Wat die aarde op sy fondament vestig;
dit sal vir ewig nie wankel nie.
Hoe groot is u werke, o Heer!
U het hulle almal met wysheid gemaak.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.]

*******************************************************
                                       3


Terwyl die Openingspsalm gelees word, staan die priester met onbedekte
hoof voor die Heilige Tafel en bid hy saggies die Gebede by die Aansteek van
die Lampe, nadat hy eers soos gewoonlik die diaken se Sticharion en Orarion
geseën het – die gebede is te vinde aan die einde van hierdie teks.

Wanneer die Openingspsalm voltooi is, sê die priester, voor die Heilige Tafel,
of die diaken, op sy gebruiklike plek voor die Heilige Deure:

             DIE UITGEBREIDE VREDESLITANIE

Diaken       Laat ons in vrede bid tot die Heer.

Volk         Here, ontferm U. En so na elke bede.

Diaken       Om die vrede van bo en die redding van ons siele, laat ons bid
             tot die Heer.

             Om vrede vir die hele wêreld, die welsyn van die heilige Kerke
             van God, en die eenheid van almal, laat ons bid tot die Heer.

             Vir hierdie heilige Huis, en vir hulle wat dit met geloof, eerbied
             en die vrees van God betree, laat ons bid tot die Heer.

             Vir die toegewyde, Ortodokse Christene, laat ons bid tot die
             Heer.

             Vir ons vader, pous en patriarg N., vir ons aartsbiskop en herder
             N., vir die eerbiedwaardige priesterskap, die diakonaat in
             Christus, vir alle geestelikes en die hele volk, laat ons bid tot die
             Heer.

             Vir die mense van ons land, en vir alle owerhede en magte wat
             oor ons gestel is, laat ons bid tot die Heer.

             Vir hierdie patriargaat en hierdie heilige bisdom, vir alle stede en
             dorpe, en vir die gelowiges wat daar woon, laat ons bid tot die
             Heer.

             Vir gunstige weer, 'n oorvloedige opbrengs van die aarde, en tye
             van vrede, laat ons bid tot die Heer.

             Vir reisigers op land, see en in die lug, vir hulle wat siek is en
             hulle wat ly, vir gevangenes en hul verlossing, laat ons bid tot
             die Heer.

             Vir die volk hier teenwoordig, wat wag op die genade van die
             Heilige Gees, laat ons bid tot die Heer.

             Vir hulle wat hulle harte en knieë voor die Here buig, laat ons bid
             tot die Heer.
                                       4


             Dat ons die krag mag verkry om Hom volkome te behaag; laat
             ons bid tot die Heer.

             Dat sy ryke barmhartighede op ons uitgestort mag word, laat
             ons bid tot die Heer.

             Dat ons knieling soos wierook voor sy aangesig aangeneem
             mag word, laat ons bid tot die Heer.

             Vir hulle wat sy hulp nodig het, laat ons bid tot die Heer.

             Om ons bevryding van alle verdrukking, toorn, gevaar en nood,
             laat ons bid tot die Heer.

             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Priester     Want U kom toe alle heerlikheid, eer en aanbidding: Vader
             Seun en Heilige Gees, nou en altyd en tot in ewigheid.

Volk         Amen.

Daarna begin ons die “Heer, ek het U aangeroep” volgens Toon 4 sing, terwyl
die Diaken die Heiligdom en die hele Kerk bewierook. Indien die Priester
bewierook, doen hy dit geklee in die Phelonion en Epitrachelion. Hy seën die
wierook met die woorde,

Geseënd is ons God, immer, nou en altyd, en tot in ewigheid.

Hy bewierook die heilige Tafel aan al vier kante en die hele Heiligdom.
Daarna gaan hy uit deur die noordelike deur en bewierook hy die heilige ikone
(3x), die volk en die hele kerk op die gebruiklike manier, en keer hy terug tot
die Heiligdom deur die suidelike deur.

Psalm 140 – Toon 4

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
                                       5


die opheffing van my hande
soos 'n aandoffer.
Verhoor my, o Heer.

[A]   Stel 'n wag, Here, voor my mond, en 'n vaste deur om my lippe.

[B]   Neig nie my hart tot slegte woorde, om te gebruik as voorwendsel vir
      my sondes.

[A]   Saam met mense wat wetteloosheid bedryf, en laat my nie met hulle
      uitgesoektes een word nie.

[B]   Die regverdige sal my met barmhartigheid tugtig en my betig; maar laat
      die olie van die sondaar nie my hoof salf nie.

[A]   Want my gebed sal steeds teen hulle begeertes wees; hulle regters is
      naby die rots ingesluk.

[B]   Hulle sal my woorde hoor, want hulle is soet. Soos 'n kluit grond op die
      aarde gebreek word, is hulle beendere by die doderyk gestrooi.

[A]   Want op U is my oë, Here, Here. Op U het ek my hoop gestel, neem
      nie my siel weg nie.

[B]   Bewaar my van die strik wat hulle vir my gestel het, en die
      struikelblokke van hulle wat wetteloosheid bedryf.

[A]   Die sondaars sal in hul eie nette val. Ek is op my eie, totdat ek
      verbygaan.

Psalm 141

[B]   Met my stem het ek die Here aangeroep, met my stem het ek die Here
      gesmeek.

[A]   Ek sal my smeking voor Hom uitstort, ek sal my nood voor Hom
      bekendmaak.

[B]   Toe my gees my begewe het, het U my weë geken.

[A]   Juis op die pad waarop gegaan het, het hulle heimlik 'n strik vir my
      gestel.

[B]   Ek het na regs gekyk en gesien, maar daar was niemand wat my
      geken het nie.

[A]   Vlug was vir my verlore; en daar is niemand wat vir my siel omgee nie.

[B]   Ek het U aangeroep, Here, ek het gesê: U is my hoop, my deel in die
      land van die lewendes.
                                        6


[A]      Luister na my smeking, want ek is uitermate verneder.

[B]      Red my van my vervolgers, want hulle is te sterk vir my.

      1. Lei my siel uit die gevangenis om u Naam in erkentenis te bely.
      2. Die regverdiges sal op my wag totdat U my beloon.

Psalm 129

      3. Uit die dieptes het ek U aangeroep, Here. Here, hoor my stem.
      4. Laat u ore let op die stem van my smeking.

      5. As U, Here, ongeregtighede in gedagte hou, Here, wie sal bestaan?
         Want by U is daar versoening.

Toon 4

Vandag in die stad van Dawid
het al die nasies vreemde dinge aanskou
toe die Heilige Gees in vurige tonge neergedaal het,
soos Lukas, deur God geïnspireer, vertel het:
Want hy sê: Toe die Dissipels van Christus bymekaar was,
kom daar die geluid van ‘n geweldige rukwind
en dit het die huis gevul waar hulle gesit het
en hulle het almal met vreemde woorde,
vreemde leerstellinge en vreemde leringe
afkomstig van die Heilige Drie-eenheid begin praat.

      6. Om u Naams ontwil het ek op U gewag, Here; my siel het gewag op u
         woord, my siel het gehoop op die Here.

Herhaal: Vandag in die stad van Dawid…

      7. Vanaf die oggendwaak tot die nag, vanaf die oggendwaak, laat Israel
         op die Here vertrou.

Die Heilige Gees was en is en sal altyd wees,
sonder begin en sonder einde,
maar altyd gereken in die geledere van die Vader en die Seun;
Lewe en lewendmakend,
Lig en gewer van lig,
vanself goed en bron van goedheid;
deur Wie die Vader geken en die Seun verheerlik word
en deur almal erken word:
een krag, een orde, een aanbidding van die Heilige Drie-eenheid.

      8. Want by die Here is die barmhartigheid, en by Hom is daar veel
         verlossing. En Hy sal Israel verlos van al sy ongeregtighede

Herhaal: Die Heilige Gees was en is en sal altyd wees,…
                                       7


   9. Loof die Here, alle nasies, loof Hom alle volke.

Die Heilige Gees is lig en lewe,
‘n lewende, geestelike fontein.
Gees van wysheid, Gees van insig,
goed, reg, geestelik, wat leiding gee en misstappe reinig,
God wat ons vergoddelik,
vuur wat voortkom uit vuur,
wat spreek, werk en genadegawes uitdeel,
deur Wie al die Profete en Apostels van God
saam met die Martelare gekroon is.
Vreemd is die verhaal, vreemd die gesig:
Vuur wat verdeel is vir die uitdeel van genadegawes.

  10. Want sy barmhartigheid is bevestig oor ons, en die waarheid van die
      Here bly tot in ewigheid.

Herhaal: Die Heilige Gees is lig en lewe,…

Eer aan die Vader en aan die Seun en aan die Heilige Gees, nou altyd en tot
in ewigheid. Amen.

Toon 6

Hemelse Koning,
Trooster, Gees van die Waarheid,
alomteenwoordig en met Wie alles vervul is,
Skatkis van die goeie en Gewer van lewe,
kom woon in ons,
suiwer ons van alle onreinheid,
en red ons siele, o Goeie.

Tydens die Doxastikon maak die priester, geklee in die felonion, en die diaken
die Intog met die wierookvat. Die priester seën die wierook soos hierbo. Hulle
kom uit by die noordelike deur, met die diaken wat lei, en kom tot stilstand
voor die Heilige Deure. Die diaken sê:

             Laat ons bid tot die Heer.

Die priester buig sy hoof en sê in 'n gedempte toon

DIE GEBED VAN DIE INTOG

             Saans en soggens en smiddae loof , prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot
             slegte woorde of bose dade nie, maar red ons van alles wat ons
             siele wil roof. Want op U is ons oë, Here, Here, en op U het ons
             ons hoop gestel. Moet ons nie beskaam nie, ons God.
                                       8


             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:

             Geseënd is die Intog na u heilige plek, immer nou en altyd en tot
             in ewigheid.

Diaken*      Amen.

Die diaken bewierook die heilige ikone en die Volk en wag vir die einde van
die troparion. Wanneer dit klaar is, lig hy die wierookvat, maak die teken van
die Kruis, en roep:

             Wysheid. Laat ons opstaan.

Danklied by die Aansteek van Lampe

O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Diaken*      Die Groot Prokimenon in Toon 7

             Wie is 'n groot God soos ons God? U is die God wat alleen
             wonders doen.

Volk         Wie is 'n groot God soos ons God? U is die God wat alleen
             wonders doen.

Diaken*      Vers 1. U het u sterkte onder die volke bekendgemaak.

             Vers 2. En ek het gesê: Nou het ek begin. Hierdie verandering
                     is van die regterhand van die Allerhoogste.
                                      9


             Vers 3. Ek het gedink aan die werke van die Here, want ek
                      sal dink aan al U wonders van die begin af.

Diaken*      Wie is 'n groot God soos ons God?

Volk         U is die God wat alleen wonders doen.

KNIELGEBEDE

Diaken*:     Laat ons keer op keer, op ons knieë, bid tot die Heer.

Volk         Here, ontferm U.

Eerste Knielgebed

Priester

Vleklose, reine, beginlose, onsienlike, onbegryplike, ondeurgrondelike,
onveranderlike, onoortrefbare, grenslose en lankmoedige Heer, U alleen is
onsterflik en U woon in ontoeganklike Lig; U is die skepper van hemel en
aarde, van die see en alles wat daarin geskape is. U skenk aan almal wat
hulle nodig het, selfs nog voor hulle gevra het. Ons bid en smeek U,
mensliewende Meester, Vader van ons Heer en God en Verlosser, Jesus
Christus: Ter wille van ons mense, en om ons heil, het Hy uit die hemel
neergedaal en het Hy vlees geword deur die Heilige Gees en Maria, die
immermaagd en glorieryke Theotokos. Deur ons eers deur woorde te leer en
ons ook later, toe Hy die reddende Lyding op Homself geneem het, deur sy
dade te laat sien het, het Hy vir ons, u nederige, sondige en onwaardige
dienaars, ‘n voorbeeld gestel van hoe om gebede op te dra, deur die hoof en
die knieë te buig, vir ons eie sondes en vir dié in onwetenheid deur die volk
begaan. Daarom, o Mensliewende, groot van barmhartigheid, verhoor
ons dan op watter dag ons U ook al aanroep, maar veral op hierdie
Pinksterdag, waarop ons Here Jesus Christus, ná Hy in die hemele
opgeneem is en gaan sit het aan die regterhand van U, God en Vader, die
Heilige Gees neergestuur het oor sy heilige dissipels en Apostels. Hy het op
elkeen van hulle gaan sit en almal was vervul van sy onuitputlike genade, en
hulle het in verskillende tale u groot dade vertel, en geprofeteer.

Luister daarom nou na ons waar ons bid, en dink aan ons, hoe gering en
skuldig ons ook al is. Bring ‘n ommekeer ten opsigte van die gevangenskap
van ons siel, met u eie medelye wat vir ons intree. Aanvaar ons nou waar ons
voor u neerval en tot U roep: "Ons het gesondig." Op U het ons ons gewerp
vanaf die baamoeder, vanaf die skoot van ons moeder: U is ons God. Maar
ons dae het in ydelheid verbygegaan, ons is van u steun ontdaan, en van alle
verweer beroof. Maar bemoedig deur u barmhartigheid roep ons U toe: Dink
nie meer aan die sondes van ons jeug en ons onwetendheid nie, maar reinig
ons van ons verborge foute. Verwerp ons nie in die tyd van ons ouderdom
nie; verlaat ons nie, wanneer ons krag ons begewe nie. Maak ons waardig om
ons tot U te bekeer, voor ons moet terugkeer na die aarde. Dink aan ons in u
goedgesindheid en genade. Meet ons ongeregtighede met u medelye. Stel
                                      10


die afgrond van u medelye teenoor die menigte van ons oortredinge. Heer,
kyk vanuit die heilige hoogte neer op u volk wat hier vergader is en op u ryke
barmhartigheid wag. Besoek ons in u goedheid. Bevry ons van die geweld
van die duiwel.Beveilig ons lewe deur u heilige, gewyde gebooie. Vertrou u
volk toe aan 'n troue beskermengel. Verenig ons almal in u koninkryk. Skenk
vergewing aan hulle wat op U hoop. Vergeef hulle en ons sondes. Reinig ons
deur die werking van u Heilige Gees. Verydel die liste van die vyand teen ons.

En hy voeg hierdie gebed daarby:

Geloof sy U, Here, almagtige Meester, wat die dag met die lig van die son
verlig en die nag laat skitter met die vuurstrale van die sterre. U het ons
waardig gemaak om die volle dag te deurloop en die begin van die nag te
nader. Verhoor ons gebed en dié van u hele volk: Vergeef ons almal ons
opsetlike en onopsetlike sondes, aanvaar ons aandgebede en stuur die
volheid van u barmhartigheid en medelye oor u erfdeel. Beskut ons deur u
heilige engele. Bewapen ons met die wapens van u geregtigheid. Omgewe
ons met u waarheid. Beskerm ons deur u mag. Verlos ons van alle ongeluk
en van alle aanslae van die vyand. Gee dat hierdie aand en nag volmaak,
heilig, vreedsaam en sonder sonde, sonder ergernis en vry van slegte
drome mag wees; en so ook al die dae van ons lewe. Deur die gebede van
die heilige Theotokos en van al die Heiliges wat U in alle tye behaag het.

             Die Dringende Litanie

Diaken*      Laat ons sê, met ons hele siel en ons hele verstand, laat ons sê.

Volk         Here, ontferm U.

Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
                                      11


             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
             hulle wat daar dien en hulle wat sing, en vir die volk hier
             teenwoordig, wat wag op u groot en ryke barmhartigheid.

             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
             barmhartigheid. Laat u deernis op ons neerdaal en op u hele
             volk wat wag op u ryke barmhartigheid.

(hardop)     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Diaken*      Laat ons keer op keer, op ons knieë, bid tot die Heer.

Volk         Here, ontferm U.

Tweede Knielgebed

Priester

Here Jesus Christus ons God, wat u vrede aan die mens geskenk het, en
voortdurend in ons en in ons lewens teenwoordig is: U skenk steeds weer die
gawe van die Alheilige Gees aan die gelowiges, as onvervreembare erfdeel.
Maar vandag het U op meer klaarblyklike wyse hierdie genade oor u dissipels
en apostels neergestuur. Want U het hul lippe welsprekend gemaak deur
tonge van vuur, waardeur ons, saam met heel die menslike geslag, die
Godskennis ontvang het in ons eie taal deur dit met ons ore aan te hoor.
Ons is verlig deur die Lig van u Gees, ons is losgemaak van dwaling soos van
duisternis. En deur die uitdeel van waarneembare vuurtonge en die
bonatuurlike werking is ons onderrig in die geloof in U, en is ons verlig om oor
                                     12


U te praat as God, saam met die Vader en Heilige Gees: een Godheid en
mag en gesag. U is die afskynsel van die Vader, die volkome gelyke en
onveranderlike afdruksel van sy wese en sy natuur, die Bron van heil en
genade.

Open die lippe van my, sondaar, en leer my hoe en waarvoor ek moet bid.
Want dit is U wat die groot menigte van my sondes ken, maar u
goedhartigheid sal die onmeetlikheid daarvan oortref. Want kyk, ek staan met
vrees voor U, nadat ek die wanhoop van my siel in die see van u
barmhartigheid gewerp het. Rig my lewe, U wat deur u onsegbare woord die
hele skepping in die krag van wysheid rig. U is die kalm hawe van
stormgeteisterdes. Maak ook vir my die weg bekend waarop ek moet gaan.
Skenk aan my gedagtes die Gees van u wysheid. Gee aan my dwaasheid die
Gees van verstand. Oorskadu my dade met die Gees van die vrees vir U
en gee opnuut 'n opregte gees in my binneste; en versterk my wankelende
denke deur u bestierende Gees, sodat ek, elke dag deur u goeie Gees gelei
na dit wat voordelig is, waardig gemaak mag word om u gebooie te onderhou,
en voortdurend te dink aan u glorieryke wederkoms, wat ons dade sal
ondersoek.

Veronagsaam my nie, sodat ek nie mislei word deur die verdorwe genietinge
van die wêreld nie, maar maak my sterk om te streef na die genot van die
toekomstige skatte. Want U, o Meester, het gesê dat wat iemand ook al in u
Naam mag vra, hy dit sonder belemmering van u mede-ewige God en
Vader ontvang. Daarom smeek ek, sondaar, u goedheid met die koms van u
Heilige Gees: Skenk my vir my heil alles wat ek U gevra het. Ja, Heer, U is
die ryke voorsiener, die goeie gewer van alle weldade, want dit is U wat ons
veel meer gee as waarvoor ons vra. U is die medelydende, die barmhartige,
wat sonder sonde ‘n deelgenoot geword het aan ons vlees, en met liefdevolle
medelye neig U U tot hulle wat voor U kniel, want U het Uself 'n soenoffer
gemaak vir ons sondes. Heer, skenk u medelye aan u volk. Verhoor ons
vanuit u heilige hemel. Heilig hulle deur die krag van u reddende
regterhand. Beskerm hulle onder die skadu van u vleuels. Verag nie die
werke van u hande nie. Teen U alleen het ons gesondig, maar ook U alleen
aanbid ons. Ons weet nie hoe om ‘n ander God te aanbid of hoe om ons
hande na ‘n ander God uit te strek nie, o Meester; vergeef ons ons sondes.
Aanvaar ons Knielgebede. Strek 'n helpende hand na ons almal uit. Aanvaar
ons gebed soos welgevallige wierook wat opgaan voor die aangesig van u
koninkryk wat bo alle goedheid is.

En hy voeg hierdie gebed daarby:

Heer, onse Heer, U bevry ons van al die pyle wat vlieg in die dag: bevry ons
ook van alles wat in die duisternis bedrywig is. Aanvaar as aandoffer die
opheffing van ons hande. Maak ons waardig om hierdie nag onberispelik te
deurloop, sonder om deur die bose versoek te word. En verlos ons van
alle angs en vrees wat van die duiwel na ons kom. Skenk ons siele berou, en
ons gedagtes besorgdheid oor u ondervraging tydens u vreeswekkende en
regverdige oordeel. Spyker ons vlees aan die vrees vir U, en dood ons lede
wat op die aarde is, sodat ons gedurende die stilte van die slaap deur die
                                     13


oordenking van u oordele met vreugde vervul mag word. Verwyder van ons
alle onbetaamlike fantasieë en skadelike begeertes. Laat ons, wanneer die
uur van gebed aanbreek, gesterk in die geloof, opstaan, om vordering in u
gebooie te maak.

Diaken*      Help ons, red ons, ontferm U oor ons en bewaar ons, o God,
             deur u genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria
             saam met al die Heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester:    Deur die welbehae en genade van u Eniggebore Seun, met
             Wie U geloof word, saam met u alheilige, goeie en
             lewendmakende Gees, nou en altyd en tot in ewigheid.

Volk         Amen.

Leser        Gee, Here, dat ons vannag van sonde bewaar mag word.
             Lofwaardig is U, o Heer, die God van ons vaders; en geprys
             en verheerlik is u Naam tot in ewigheid. Amen.
             Laat u barmhartigheid, Here, oor ons wees, soos ons ons
             hoop gestel het op U.
             Lofwaardig is U, o Here, leer my u gebooie.
             Lofwaardig is U, o Meester, gee my insig in u gebooie.
             Lofwaardig is U, o Heilige, verlig my deur u gebooie.
             U barmhartigheid, Here, is tot in ewigheid:
             Laat vaar nie die werke van u hande nie.
             U kom toe die lofprysing, U kom toe die lofgesang, U kom
             toe die heerlikheid: Vader, Seun en Heilige Gees, nou en
             altyd en tot in ewigheid. Amen.

Diaken*      Laat ons keer op keer, op ons knieë, bid tot die Heer.

Volk         Here, ontferm U.

Derde knielgebed

Priester

Ewig-stromende Bron van Lewe en Lig; skeppende Krag, wat mede-ewig is
met die Vader: op uitnemende wyse het U die hele heilsplan vir sterwelinge
voltooi, Christus ons God. U het die onlosmaaklike boeie van die dood en die
grendels van die onderwêreld uitmekaargeruk, en die menigte bose geeste
vertrap. U het Uself ter wille van ons as reine offer gegee deur u vlekkelose
                                       14


Liggaam, onaantasbaar en ontoeganklik vir die sonde, as slagoffer te bied, en
deur hierdie huiweringwekkende, onsegbare Offer het U ons die ewige lewe
geskenk. U het in die onderwêreld afgedaal, die ewige grendels verbrysel en
die pad na bo vir hulle wat daar gesit het, aangedui. Deur 'n goddelik-wyse
lokmiddel het U die onheilstigtende draak wat in die afgrond woon, gehaak en
hom met strikke van duisternis in Tartarus geboei, terwyl U hom deur u
onmeetlike krag in onuitblusbare vuur en die buitenste duisternis kerker.
Roemryke Wysheid van die Vader, wat U as groot toeverlaat getoon het van
hulle wat bedreig word, en wat hulle verlig wat in die duister en in die skadu
van die dood gesit het: Heer van die ewige Heerlikheid, geliefde Seun van die
Allerhoogste Vader, ewige Lig uit ewige Lig, Son van geregtigheid: Luister na
ons wat tot U bid, en skenk rus aan die siele van u dienaars, ons reeds
ontslape vaders en moeders, broers en susters en familielede na die vlees en
almal wat deel van die huishouding van die geloof is, en wat ons nou gedenk,
want by U is die mag oor almal, en in u hand hou U alle eindes van die aarde.
Almagtige Meester, God van ons vaders, Heer van barmhartigheid, Skepper
van die sterflike en onsterflike geslag, en van die hele menslike natuur, van dit
wat saamgestel en weer ontbind word, van lewe en dood, van ons verblyf
alhier en ons heengaan hiervandaan: U meet die tyd toe aan die lewendes en
bepaal die oomblik van die dood. U laat na die onderwêreld afdaal, maar U
hef ook op. U boei die mens in siekte, en bevry hom daarvan deur u krag. U
bestuur die teenswoordige dinge tot ons nut en reël ook die toekomstige tot
ons voordeel. U skenk deur die hoop op die Opstanding lewe aan hulle wat
gewond is deur die angel van die dood. Meester van die heelal, ons God en
ons Verlosser, Hoop van al die eindes van die aarde en hulle daar ver op see,
op hierdie grote, verlossende, uiteindelike dag van Pinkster, het U ons die
Misterie geopenbaar van die heilige, éénwesenlike, mede-ewige, onverdeelde
en onvermengde Drie-eenheid, asook die koms en teenwoordigheid van u
Heilige en lewendmakende Gees, wat U in die vorm van vuurtonge oor u
heilige apostels uitgestort, en hulle daardeur verkondigers van ons heilige
geloof gemaak, en hulle as belyders en boodskappers van die ware Teologie
bewys het. Op hierdie volmaakte, heilbringende Fees het U U verwerdig om
smeekbedes om versoening te aanvaar vir hulle wat in die doderyk vasgehou
word, terwyl U ons groot hoop gee dat U verligting en verkwikking van die
kwellinge wat hulle vashou, op die gestorwenes sal laat neerdaal.

Verhoor ons die nederige en beklaenswaardiges wat tot U bid, en gee rus aan
die siele van u dienaars wat reeds ontslaap het, in 'n plek van lig, 'n plek van
groen weivelde, 'n plek van verkwikking, waar alle pyn, smart en sugting die
wyk geneem het. Vestig hul siele in die tente van die regverdiges, en skenk
hulle vrede en verligting, want die dode sal U nie loof nie, Here, en dié wat in
die doderyk is, waag dit nie om U danksegging te bied nie, maar óns, die
lewendes, prys U en smeek U; en ons dra U gebede om versoening en offers
vir hul siele op.

En hy voeg hierdie gebed daarby:

Grote, ewige, heilige en mensliewende God, U het ons vergun om in hierdie
uur voor u ontoeganklike heerlikheid te staan, om u wonderdade te besing en
te loof. Wees ons, u onwaardige dienaars, genadig. Skenk ons die genade
                                      15


om U met ‘n verbryselde hart op nederige wyse die Driemaalheilige lofsang
en die danksegging vir u grote weldade, wat U nog altyd aan ons bewys het
en steeds bewys, op te dra. Heer, dink aan ons swakheid en vernietig ons nie
vanweë ons ongeregtighede nie, maar betoon medelye met ons geringheid,
sodat ons mag ontsnap aan die duister van die sonde en mag wandel in die
lig van geregtigheid, en dat ons, vry van alle kwaadwillige aanslae van die
bose, met die wapenrusting van die lig beklee, mag volhard, en U met
vrymoedigheid vir alles mag verheerlik, as die een, ware mensliewende God.
Want waarlik, o Meester van die heelal en Skepper, hoe waarlik groot is u
misterie, die tydelike ontbinding van u skepsels, en daarna die binding, en die
rus tot in ewigheid. Ons dank U vir alles: vir ons koms in hierdie wêreld, en
ook vir ons heengaan daaruit, wat deur u onbedrieglike belofte in ons die
verwagting wek van die Opstanding en die lewe sonder bederf. Mag ons
ons met u toekomstige Wederkoms daarin verheug! U is tog die Leidsman
van ons Opstanding, die onkreukbare, mensliewende Regter oor almal wat
geleef het, die Meester en Heer van die verskuldigde loon. Met die uiterste
selfontlediging het U deel gehad aan dieselfde vlees en bloed en, toe U
vrywillig in die versoeking gekom het, ook aan ons onskuldige gevoelens,
terwyl U ook nog innige medelye op Uself geneem het; en daar U self versoek
is in wat U gely het, het U uit eie wil ‘n hulp geword vir ons wat versoek
word. En daarom het U ons ook tot u eie hartstogteloosheid opgeroep.

Neem dan ons gebede en smekinge aan, o Meester, en skenk rus aan al ons
vaders en moeders, broers en susters, ons kinders en ons familielede en
naasbestaandes, en aan al die siele wat ontslaap het in die hoop op die
opstanding tot die ewige lewe. Vestig hul geeste en name in die Boek van die
Lewe, in die boesem van Abraham, Isak en Jakob, in die Land van die
Lewendes, in die Koninkryk van die Hemele, in die Paradys van genietinge.
Lei hulle almal in u heilige woninge deur u stralende Engele en laat ook ons
liggame opstaan op die dag wat u vasgetel het, volgens u heilige en
onfeilbare beloftes. Vir u dienaars, Heer, is daar geen dood wanneer ons van
ons liggaam skei en na U, ons God, gaan nie, maar dit is eerder 'n oorgang uit
die verdrietige na die betere wat die hart kan verheug, en dit is rus en
vreugde. En as ons enigsins teen U gesondig het, wees ons en hulle genadig,
want daar is niemand rein en sonder vlek voor u aangesig nie, al was sy lewe
net een dag lank, buiten U alleen wat sonder sonde op aarde verskyn het, ons
Here Jesus Christus, deur Wie ons almal hoop om barmhartigheid en
vergifnis van sonde te verkry. Daar U ‘n goeie en mensliewende God is, skeld
ons en hulle daarom kwyt, vergewe en spreek ons vry van ons foute, opsetlik
en onopsetlik, bewus of onbewus begaan, openlik of in die geheim, in dade,
gedagtes en woorde, in al ons optredes en bewegings. Skenk vryheid en
vergewing aan hulle wat ons voorafgegaan het. Seën ons wat hier
teenwoordig is; skenk ons en heel u volk 'n gelukkige en vreedsame
voleinding. Open vir ons die medelye van u barmhartigheid en
mensliewendheid tydens u huiweringswekkende en angsaanjaende
Wederkoms, en maak ons dan waardig om aan u Koninkryk deel te hê.

En hy voeg ook hierdie gebed by:
                                      16


Grote en allerhoogste God, wat alleen onsterflik is en woon in ontoeganklike
Lig, wat heel die skepping met wysheid geformeer het, wat die lig en
duisternis geskei het, wat die son daargestel het om oor die dag en die maan
en die sterre om oor die nag te heers. U het ons, sondaars, waardig geag om
vandag voor u aanskyn te kom, om U te loof en U die aanderediens op
te dra. Mensliewende Heer, laat ons gebed soos wierook voor u aangesig
opgaan en aanvaar dit as 'n aangename reukoffer. Gee dat hierdie aand en
die nag wat voorlê vir ons vreedsaam sal wees. Beklee ons met die wapens
van die Lig. Bevry ons van die skrik van die nag en van alles wat in die
duisternis bedrywig is. Gee dat die slaap, wat U ons in ons swakheid vir
rus geskenk het, vir ons sonder enige duiwelse fantasieë sal wees.

Ja, Meester van die heelal, skenker van die goeie, mag ons op ons beddens
tot ootmoed beweeg, selfs in die nag u alheilige Naam gedenk. Mag ons
verlig word deur die oordenking van u gebooie en met vreugde in ons siel
opstaan om u goedheid te verheerlik, terwyl ons gebede en smekinge, vir ons
eie sondes en dié van u hele volk aan u goedhartigheid opdra. Besoek hulle
in u barmhartigheid deur die gebede van die heilige Theotokos.

Diaken*      Help ons, red ons, ontferm U oor ons en bewaar ons, o God,
             deur u genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria
             saam met al die Heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U is ons rus, na liggaam en siel, en tot U stuur ons die lof
             omhoog: tot die Vader en die Seun en Heilige Gees; nou en
             altyd en tot in ewigheid.

Volk         Amen.

Diaken*      Laat ons ons aandgebed tot die Here voleindig.

Volk         Here, ontferm U. En so na elk van die volgende bedes.

Diaken*      Help ons, red ons, ontferm U oor ons en bewaar ons, o God,
             deur u genade.

             Dat die hele aand volmaak, heilig, vreedsaam en sonder sonde
             mag wees, vra ons die Heer.

Volk         Skenk dit, o Heer. En so na elk van die volgende bedes.
                                      17


Diaken*      Om ‘n engel van vrede, ‘n getroue gids en behoeder van ons
             siele en liggame, vra ons die Heer.

             Om vergifnis en kwytskelding van ons sondes en oortredinge,
             vra ons die Heer.

             Om wat goed en voordelig is vir ons siele, en om vrede vir die
             wêreld, vra ons die Heer.

             Dat ons die oorblywende tyd van ons lewe in vrede en
             boetvaardigheid mag voleindig, vra ons die Heer.

             Om ‘n Christelike einde aan ons lewens, vreedsaam en sonder
             lyding of rede tot skaamte, en om ‘n goeie verweer voor die
             ontsagwekkende regterstoel van Christus, laat ons vra.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U is 'n goeie en mensliewende God, en tot U stuur ons die
             lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Die priester sê in 'n gedempte toon

             Die Gebed van die Hoofbuiging

             O Here, ons God, wat die hemele neergebuig en vir die
             verlossing van die menslike geslag neergedaal het, kyk neer op
             u dienaars en op u erfdeel; want voor U, die ontsagwekkende
             dog mensliewende Regter, het u dienaars die hoof gebuig en in
             onderdanigheid die nek tot U geneig, sonder enige verwagting
             van menslike hulp, maar wagtend op u barmhartigheid en in
             afwagting op u verlossing. Behoed hulle te alle tye, ook vanaand
             en vannag, teen alle vyande, teen alle vyandige werkinge van
             die duiwel en teen ydele gedagtes en bose bedenksels.
                                      18


(hardop)     Geloof en verheerlik sy die heerskappy van u Koninkryk, van die
             Vader en die Seun en die Heilige Gees, nou en altyd en tot in
             ewigheid.

Volk         Amen.

Apostiga – Toon 3


Nou het die tonge duidelik ‘n teken vir almal geword,
want die Jode uit wie Christus na die vlees gekom het,
het deur ongeloof siek geword en van die goddelike genade weggeval,
maar ons uit die nasies is die goddelike lig waardig geag,
versterk deur die woorde van die Dissipels
wat gespreek het van die heerlikheid van God, die weldoener van almal.
Laat ons saam met hulle ons harte en knieë buig,
en laat ons, versterk deur die Heilige Gees,
in geloof die Verlosser van ons siele aanbid.

Vers. Skep in my ‘n rein hart, o God, en gee opnuut ‘n opregte gees in my
      binneste.

Nou is die Trooster-Gees op alle vlees uitgestort,
want deur met die koor van die apostels te begin, het Hy, van hulle af,
genade deur deelname vir die gelowiges laat ontvou,
En Hy bevestig sy magtige koms
deur die tonge in die vorm van vuur
tot lof en eer van God aan die Dissipels uit te deel.
En so, met harte wat geestelik verlig is,
deur die Heilige Gees in die geloof versterk,
smeek ons dat ons siele gered mag word.

Vers. Verwerp my nie van u aangesig nie, en neem u Heilige Gees nie van
      my weg nie.

Nou word die Apostels van Christus met krag van bo beklee.
Want die Trooster, wat in hulle vernuwe word,
vernuwe hulle met die mistieke nuutheid van kennis,
wat hulle met vreemde stemme en verhewe woorde verkondig.
Hulle leer ons om eerbied te betoon
aan die ewige, eenvoudige natuur van Hom wat in Drie Persone bestaan,
God, die weldoener van almal.
Terwyl ons deur hulle leerstellings verlig is,
laat ons daarom die Vader aanbid
asook die Seun en die Gees,
terwyl ons smeek dat ons siele gered mag word.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.
                                     19


Toon 8

Kom, o volke, laat ons die Godheid in drie persone aanbid,
die Seun in die Vader saam met die Heilige Gees.
Want die Vader het op tydlose wyse die Seun verwek,
wat saam ewig is en saam regeer,
en die Heilige Gees was in die Vader,
verheerlik saam met die Seun;
een mag, een wese, een Godheid,
wat ons almal aanbid tewyl ons sê:
Heilige God, wat alles geskep het deur die Seun
met die medewerking van die Heilige Gees.
Heilige Magtige, deur wie ons die Vader ken,
en deur wie die Heilige Gees in die wêreld gekom het.
Heilige Onsterflike, die Trooster-Gees,
wat uitgaan uit die Vader en rus in die Seun.
Heilige Drie-eenheid, eer aan U.

Na die voltooing van die Apostiga, sê ons die Loflied van Simeon wat God
ontvang het (Lukas 2:29)

Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
                                      20


              Gee ons vandag ons daaglikse brood
              en vergeef ons ons skulde
              soos ons ook ons skuldenaars vergewe
              en lei ons nie in versoeking nie
              maar verlos ons van die bose.

Priester      Want aan U behoort die Koninkryk en die krag en die
              heerlikheid, aan die Vader en die Seun en die Heilige Gees, nou
              en altyd en tot in ewigheid.

Leser         Amen.


Apolitikion – Toon 8

Lofwaardig is U, o Christus ons God,
wat die vissers as allerwys bewys het,
toe U die Heilige Gees op hulle neergestuur het,
en so deur hulle die wêreld in u net gevang het.
O Mensliewende, eer aan U.

(drie maal)

Wegsending

Priester      Mag Hy wat Homself uit die boesem van die Vader ontledig het,
              en ons hele menslike natuur aangeneem en vergoddelik het, en
              daarna weer na die hemel opgevaar het, en gaan sit het aan die
              regterhand van God, die Vader, en wat die Goddelike, heilige,
              eenwesenlike en mede-ewige Gees, gelyk in mag en gelyk in
              heerlikheid, neergestuur het op sy heilige dissipels en apostels,
              en hulle deur Hom verlig het, en deur hulle die hele wêreld,
              Christus ons ware God, deur die gebede van sy al-onbevlekte,
              al-onskuldige, heilige Moeder, van die heilige, glorieryke,
              alomgeëerde, God-verkondigende en Geesdraende Apostels,
              en van al die heiliges, Hom oor ons ontferm en ons red deur sy
              goedheid.

Volk          Amen.
                                      21


Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten
goede. Lei ons op u weg, om in u waarheid te wandel. Maak ons harte bly om
u heilige Naam te vrees, want U is groot en doen wonders. U alleen is God,
en daar is niemand soos U onder die gode nie, Here: kragtig in
barmhartigheid, en edel in mag, om almal wat op u heilige Naam hoop te help
en te vertroos en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar
handel met ons volgens u goedertierenheid, o geneesheer en heler van ons
siele. Lei ons na die hawe van u wil. Verlig die oë van ons harte tot die kennis
van u waarheid, en gee dat ons die res van die dag en ons hele lewe in vrede
en sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en
die heerlikheid: aan die Vader en die Seun en die Heilige Gees, nou en altyd
en tot in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en
te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.

Vierde Gebed

U wat deur die heilige Kragte met nimmerswygende gesange en
onophoudelike lofliedere besing word, vul ons mond met u lof, om u heilige
Naam te verhef en gee ons 'n aandeel en erfdeel saam met almal wat u in
waarheid vrees, en wat u gebooie onderhou, deur die gebede van die heilige
Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.
                                     22


Vyfde Gebed

Here, Here, wat die heelal in u vlekkelose hand hou, wat lankmoedig teenoor
ons almal is en bedroef is oor ons boosheid, dink aan u medelye en u
barmhartigheid Besoek ons in u goedheid, en gee dat ons die res van dag die
veelsoortige liste van die bose mag ontvlug, en bewaar ons lewe van alle
aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met
wie U geloof word, saam met u alheilige, goeie en lewendmakende Gees, nou
en altyd en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld
geskenk het, en ons die pand van die beloofde Koninkryk gegee het deur die
goeie wat reeds aan ons geskenk is, wat ons gedurende dié deel van die dag
wat verby is in staat gestel het om alle kwaad te vermy, gee dat ons ook die
oorblywende deel onberispelik voor u heilige heerlikheid mag voltooi, terwyl
ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die
Seun en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in
ontoeganklike lig, wat die hele skepping met wysheid gevorm het, wat die lig
en die duisternis van mekaar geskei het, en wat die son daargestel het om te
heers oor die dag, en die maan en die sterre oor die nag, wat ons, sondaars,
waardig geag het om in hierdie uur in dankbare erkentlikheid voor u aangesig
te kom, en U ons aand-lofgesang te bring: Laat ons gebed soos wierook voor
u aangesig opgaan, en aanvaar dit as 'n welriekende geur. Gee dat ons
hierdie aand en die nag wat voorlê in vrede mag deurbring. Beklee ons met
die wapens van die lig. Red ons van die vrees van die nag, en van alles wat in
duisternis rondsluip. Gee ons die slaap, wat U ons in ons swakheid vir rus
geskenk het, vry van alle duiwelse fantasieë. Ja, Meester van die heelal,
gewer van die goeie, mag ons ons ook op ons beddens verootmoedig en aan
u naam dink in die nag, en mag ons, verlig deur die oordenking van u
gebooie, met blymoedigheid van siel opstaan om die lof van u goedheid te
besing, terwyl ons gebede en smekinge, vir ons eie sondes en dié van u hele
volk, voor u medelye opdra. Besoek hulle in u barmhartigheid, deur die
gebede van die heilige Theotokos.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.
               23


DIE VESPERDIENS
     ESPERDIENS VIR PINKSTERSONDAG:
                     INKSTERSONDAG:
TWEEDE VESPERS MET KNIELGEBEDE
