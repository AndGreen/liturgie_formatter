                                           1


Menaion November 5 Die H. Martelare Galaktion & Episteme.

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 8

Deur die melk van askese gevoed, alsalige Galaktion,
het jy deur vele folteringe en verdrukkinge die volwassenheid van Christus bereik,
en op jou eie aandrang
‘n welgevallige gawe en volmaakte offer geword.
O jou standvastigheid en vaste geloof!
Daardeur het jy God bekom,
en is jy nou nog meer volmaak vergoddelik.

Kundig het jy na die bron van die goeie gesoek,
die kruin van verlange,
en in jou siel en verstand verlig deur die stralinge daarvan,
o veelstrydende allergodsalige Martelares,
het jy deur jou standvastige teenstand die listige draak van ouds vernietig,
o heilige sieraad van kloosterlinge.

Deur die genade van die geestelike Ooste
kom die twee hoogheldere sterre op
en verlig op reggelowige wyse die hele skepping,
deur die oortreffende helderheid van hul stryd
en deur die heilige glans van hul genesinge.
Laat ons hul hoogluisterryke fees vier
en Christus verheerlik wat almal deur hulle heilig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 8

Kom, my siel, kreun en laat fonteine trane opwel uit jou hart,
en roep tot die Maagd en Moeder van ons God.
Deur die oorvloed van u medelye, o Reine,
verlos my van die vreeswekkende straf
en vestig my waar daar rus, ewige vreugde en genot is.

Of die Kruistheotokion (op Dinsdag- en Donderdagaande) – Toon 8

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
toe sy U aan die Kruis tussen twee rowers sien hang.
Sy het geween en uitgeroep: “Wee my, allergeliefde Kind!
                                          2


Hoe het ‘n aaklige, ondankbare volk U aan ‘n Kruis vasgeslaan?”

Apolitikion van die Martelare – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word) – Toon 4

O salige Galaktion,
deur askese het jy die oog van jou siel helder laat sien
en deur die strale van jou stryd verlig jy die gelowiges.
Daarom vier ons met geloof jou heilige en ligbringende dag,
en roep ons jou reggelowig toe:
“Daar jy vrymoedigheid by Christus het,
bid dat ons siele gered mag word.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 8

O Al-onskuldige Maagd, wat die bo-wesenlike God gebaar het,
smeek Hom saam met die Liggaamloses
om ons wat u tereg met geloof en liefde besing
voor die einde vergewing van oortredinge
en verbetering van ons lewens te skenk, o enig Albesongene.

Of die Kruistheotokion (op Woensdag- en Vrydagoggende) – Toon 8

Toe u onbevlekte Moeder U aan die Kruis verhef sien, o Woord van God,
het sy moederlik geweekla en gesê:
“Wat is hierdie nuwe en vreemde wonder, o my Seun?
Hoe het U, die lewe van almal, gemeenskap met die dood?
Daar U goedhartig is,
wil U uit vrye wil die gestorwenes lewend maak.”

Kontakion – Toon 2

O glorieryke Galaktion,
saam met jou eerwaardige eggenote en mede-stryder Episteme,
is julle, ná julle luisterryk in volgehoue worstelinge gestry het,
onder die geledere van Christus se Martelare getel,
waar julle albei tot die enige God vir almal bid.
                                         3



Ikos

Laat ons met gesangodes Galaktion, edel onder Martelare, loof,
tesame met sy albefaamde eggenote Episteme, wat haar naam gestand doen.
Want hulle het die vyand se oormoed vernietig, die goddeloosheid van die afgode
bestraf, en die geloof in Christus verkondig.
Daarom het hulle kennelik van Hom krone van onverganklikheid ontvang,
terwyl hulle sonder ophou vir ons almal bid.

Sinaksarion

Op die 5de van vandeesmaand die Gedagtenis aan die Heilige Martelare Galaktion
en Episteme.

Verse.        Die swaard dood die egpaar wat die huwelik nie volvoer het nie,omdat
              hulle die sielejuk hoogeag het.

              Op die 5de is Episteme en Galaktion saam gedood.

Op dieselfde dag die Gedagtenis aan die Heilige Apostels uit die Sewentig, Hermas,
Patrobas, Linus, Gaius en Filologus.

Op dieselfde dag is die Heilige Domninus deur vuur vervolmaak.

Op dieselfde dag die Heilige Timótheus, Theofilus en Theotimos, wat deur vuishoue
vervolmaak is.


Op dieselfde dag is die die Heilige Dorotheos vervolmaak, ná hy aan ongediertes
oorgelewer is.

Op dieselfde is die Heilige Efpsychios en Carterius vervolmaak toe hulle ontman is.

Op dieselfde dag is die Heilige Silvanus vervolmaak ná hy in die myne gewerp is.

Op dieselfde dag is die heilige Pamfilos vervolmaak, ná hy geskraap en gevange
gehou is.

Op dieselfde dag, die Gedagtenis aan ons Heilige Vader Gregorius, Aartsbiskop van
Alexandrië, die Belyer.

Op dieselfde dag is die Heilige Agathanggelos deur die swaard vervolmaak.
Die Gedagtenis aan ons Vader onder die Heiliges, Jona, aartsbiskop van Nowgorod,
die Russiese wonderdoener.

Deur die gebede van u Heiliges, o God, ontferm U oor ons. Amen.

Eksapostilarion – Toon 3
                                           4



Deur die melk van geloof gevoed, o Martelaar Galaktion,
het jy die stryd saam met die eerwaardige Episteme
tot die dood toe gestry.
Mag ons deur jul heilige gebede van die hel gered word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Terwyl ons u met dankliedere verheerlik,
o Maagd Theotokos,
roep ons u saam die Engel die “Verheug u” toe.
Verheug u, ongehude Moeder van die Koning van die heerlikheid.

Vir die Apostiga van die Lofpsalms, die stigiere uit die Oktoig, en die res van die
Mettediens en Wegsending.
