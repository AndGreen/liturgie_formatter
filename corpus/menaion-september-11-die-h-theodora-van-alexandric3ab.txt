                                          1


Menaion September 11 Die H. Theodora van Alexandrië
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse, met 3 stigiere
vir ons Regverdige Moeder Theodora, en 3 vir die H. Martelaar Avtonomos.
Toon 4
In ‘n vroulike liggaam maar manlike kleding
het jy manlike worstelstryde volbring
waar jy tussen mans gewoon het, o Theodora,
ná jy die hartstogte tot bedaring gebring,
en die aanslae van die genietinge heeltemal deur askese beteuel het,
deur kragtige gebed
en deur vasberade, heilige toespitsing op God.

Die son het jou nie sien sondig
toe dit onder die aarde wegsak nie,
maar die Heer, die nimmertanende kenner van harte,
wat die verborgene sien, het jou geken
en die oë van jou hart met die lig van van bekering verlig.
Daarom het jy jou beywer om Hom te dien
met volhardende selfbeheersing en volmaaktheid van deugde.

Geensins onbekend met die liste van die vyand nie,
het jy ‘n kind wat jy nie gebaar het nie, liefgehad,
hom met vaderlike medelye opgevoed, o glorieryke,
en met vrome oorweginge die smaad van mense,
die waarlik ondraaglike bestraffing, gedra, Theodora.
Daarom vier ons jou eerwaardige fees.

Vir die H. Martelaar Avtónomos

Stralend met die deugde en deur reggelowigheid getooi,
het jy as ‘n God-geïnspireerde Hiërarg bekend gestaan.
En as ‘n baie helder son het jy die wêreld deurloop,
terwyl jy oral die boodskap van geloof saai
en die bedrog met die sekel van jou tong ontwortel,
o Goddraende Hiërarg, grootherout Avtónomos.

Jy het jou oorgegee aan pynlike beproewinge,
aan dapper worstelinge, aan wonde en die dood.
Toegegooi deur ‘n klippereën, Avtónomos,
het jy dit as trappe en lere gebruik,
as gekroonde na God opgegaan,
en is jy met die Liggaamlose leërs verenig,
waar jy vir die wêreld bid.

Jy, o Avtónomos, het jou kledy in die bloed van martelaarskap,
en deur die genade van die Goddelike Gees nog stralender gemaak
                                          2


en in die gees na die Heiligdom daar bo opgegaan,
waar Jesus, ons voorloper, reeds ingegaan het,
en daar het jy van God die oorwinningskroon ontvang,
saam met almal wat deur hul kosbare bloed vervolmaak is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 6
Ook al het ander onvrugbare vroue
deur die wil van God beroemde kinders as spruite voortgebring,
het Maria bo almal wat gebore is in heerlikheid gestraal.
Want sy wat teen die verwagting uit ‘n onvrugbare moeder gebore is,
het die God van almal
bonatuurlik in die vlees gebaar,
uit ‘n skoot sonder saad.
Sy is die enige poort van die Eniggebore Seun van God,
waardeur Hy gegaan het en wat Hy geslote gehou het.
En deur alles in sy wysheid so te beskik,
het Hy verlossing vir alle mense bewerk.

Apostiga – Toon 1

Joachim en Anna vier fees,
daar hulle die eersteling van ons verlossing,
die enige Theotokos, gebaar het.
Ook ons vier vandag saam met hulle fees
en noem die reine Maagd salig
wat uit daardie wortel van Isaï spruit.

Vers: Hoor, o dogter, en kyk, en neig u oor, en vergeet u volk, en die huis
      van u vader en die Koning sal u skoonheid begeer. (Ps. 44:11)
Die Maagd wat God omvat, die reine Theotokos,
die roem van Profete en dogter van Dawid,
word vandag uit Joachim en die beskeie Anna gebore,
en deur haar geboorte
werp sy die vloek van Adam wat oor ons hang, omver.

Vers: Die rykes van die volk sal U om u guns smeek. (Ps. 44:13)

Die voorheen onvrugbare land
skenk geboorte aan die vrugbare grond,
sy lewer die heilige vrug
wat uit ‘n onvrugbare skoot kom,
en voed dit met melk.
O Ontsagwekkende wonder!
Die voedster van ons lewe
wat die hemelse brood in haar skoot ontvang het,
word aan die bors gesoog.
                                         3



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 8

Op hierdie gelukkige dag van die fees
laat ons die geestelike siter bespeel;
want uit die saad van Dawid word die Moeder van die Lewe vandag gebore,
sy wat die duisternis vernietig,
die herstel van Adam en die herroeping van Eva,
die bron van onverganklikheid, en die bevryding van bederf,
deur wie ons vergoddelik en van die dood verlos is.
En laat ons die gelowiges saam met Gabriël tot haar roep:
“Verheug u, Begenadigde, die Here is met u,
Hy wat ons deur u sy groot barmhartigheid skenk.”

Apolitikion van die Fees - Toon 4

U geboorte, o Theotokos, het vreugde aan die hele wêreld geopenbaar,
want uit u het die Son van Geregtigheid, Christus ons God, opgekom.
Hy het die vloek losgemaak en die seën gegee.
En ná hy die dood beëindig het,
het Hy ons die ewige lewe gegee.

Apolitikion van die Regverdige Theodora – Toon 3

Jy, o albesonge Regverdige Theodora, het jou lewe,
as ‘n Godvervulde, gewyde gawe aan God opgedra.
Want deur die vuur van bekering te vertoon,
het jy jou met wysheid tussen mans onderskei.
Bid daarom sonder ophou tot Hom wat jou verheerlik het,
om ons sy groot barmhartigheid te skenk.

Die Veranderlike vir die Mettediens

Ná die Eerste Psalmlesing, die volgende Kathisma:

Toon 4

Die strale van wêredlwye vreugde oor u geboorte
het oor die aarde geskyn,
o Maagdelike Moeder Maria,
en dit het die gees verlig
van hulle wat u met liefde besing

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Die strale van wêredlwye vreugde oor u geboorte…
                                         4



Ná die Tweede Psalmlesing, die volgende Kathisma:

Toon 4

Die hele bewoonde wêreld,
geestelik getooi deur die onstoflike Gees,
roep u met blydskap toe:
“Verheug u, o Maagd, die roem van Christene.”

Herhaal:     Die hele bewoonde wêreld…

Kathisma vir die Heilige Theodora, ná die Derde Ode (wat nog vertaal moet word)

Toon 4

Deur askese het jy jou heilige kleed laat straal
en jou as gawe aan die vleesgeworde God opgedra,
o Theodora deur God geïnspireer.
Daar jy van Hom die gawe van genesing ontvang het,
verdryf jy die newel van siektes, o salige,
en bid jy dat ons wat jou loof, gered mag word.

Eer aan die Vader en aan die Seun en aan die Heilige Gees.

Vir die Heilige Avtónomos – Toon 4

Christus het jou ‘n dubbele kroon van onverganklikheid geskenk,
as Martelaar en eerwaardige Hiërarg, o alsalige Avtónomos.
Want jy het bloedlose offers aan Hom opgedra
en sy Goddelike lyding waarlik nagevolg.
En nou geniet jy sy ewige saligheid.

Nou en altyd en tot in ewigheid. Amen.

Vir die Fees – Toon 4

Word verheerlik, o Juda, en laat Dawid sterk word.
Word vernuwe, o Adam, en laat Levi bly wees,
uit wie Christus vir my gebore is.
Span jou snare, skryf ‘n gesang en sê:
“Wie is sy wat gebore is, wat jy dogter noem?
Sy is die voedster van my lewe,
die Moeder van Christus ons God.”

Kontakion – Toon 1

Deur die nag van die hartstogte te ontvlug, o Godgesinde,
en die opwellinge van die vlees deur askese te dood,
het jy geestelik die Son van heerlikheid genader.
                                           5


So het jy deur jou lewe ‘n voorbeeld vir monnike en nonne geword
en die herstel van gevallenes.
Daarom vereer ons jou.

Ikos

Jou lewe is as voorbeeld voorgehou vir gevallenes
en vir hulle wat deur bekering begeer om tot Hom te nader
wat weet hoe om oortredinge te vergewe, soos dit geskrywe staan.
Want soos die ontugtige vrou het jy in Hom geglo
en in plaas van salf, ‘n stortvloed trane gebring.
Daardeur het jy die slang verswelg en vernietig
en jou met die oorwinning omkrans, o drie maal salige Theodora.
Daarom, ná jy die wilde dier met jou gebede gedood het,
het jy die dooie deur die krag van jou Skepper opgewek,
ter wille van Wie jy jouself afgesterf het.
Daarom vereer ons jou.

Sinaksarion

Op die 11de van vandeesmaand die gedagtenis aan ons Regverdige Moeder
Theodora van Alexandrië.

Op dieselfde dag die gedagtenis aan ons Regverdige Vader, Evfrosynos die Kok.

Op dieselfde dag die gedagtenis aan die heilige Martelare, Diodorus, Diomedes en
Didymus.

Op dieselfde dag die gedagtenis aan die heilige Martelaar Ia wat op gevorderde
ouderdom was.

Deur die gebede van u Heiliges, o Christus ons God, ontferm U oor ons. Amen.

Eksapostilarion vir die Regverdige Theodora – Toon 2.

Van voorkoms verander
het jy vermom onder monnike gewoon,
o Theodora, bruid van Christus,
deur liefde vir God verwond.
O die wonder!
Hoe het jy die onregverdige laster verduur
en hom wat Eva laat struikel het, op die vlug laat slaan,
o Regverdige Moeder.

Vir die Heilige Avtónomos – Toon 2

Jy is as die roem van Martelare onder priesters geopenbaar,
en het ‘n dubbele kroon bekom, o salige,
daar jy heel die dwaling van die afgode vertrap het
en daarom die belonings van oorwinning ontvang het,
                                          6


o drie maal salige Avtónomos,
bedienaar van die heilige.

Vir die Fees - Toon 3

Vandag het ‘n blom
uit die onvrugbare Anna voortgekom,
die Theotokos wat al die eindes van wêreld
met ‘n Goddelike geur vervul
en die skepping met ewige vreude versadig.
Laat ons haar op waardige wyse besing en loof,
daar sy verhewe bo die aardgeborenes is.

Apostiga van die Lofgesange, vir die Fees – Toon 2

Aäron se staf is as ‘n Godgepaste beeld
van u heilige geboortegewing geopenbaar,
o Godgesinde Anna,
toe dit sonder vog gebot het.

Vers: Hoor, o dogter, en kyk, en neig u oor, en vergeet u volk, en die huis
      van u vader en die Koning sal u skoonheid begeer. (Ps. 44:11)
Toe dit U behaag het, o Heer,
om die stoflike natuur van die mensdom te dra,
het U u Moeder uit ‘n onvrugbare vrou voortgebring.

Vers: Die rykes van die volk sal U om u guns smeek. (Ps. 44:13)

Soos ‘n nuwe hemel, o Woord,
het U die skoot van die Maagd Theotokos bewoon
en die geslag van sterwelinge vergoddelik, o Meester.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2

Kom, dié wat uit Adam voortkom,
laat ons haar wat uit Dawid gebore is
en Christus gebaar het, besing,
die alonbevlekte Maagd Maria.

Die res van die Mettediens en die Wegsending.
