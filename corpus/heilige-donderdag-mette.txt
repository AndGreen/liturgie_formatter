                                   1



        METTE VIR GROOT EN HEILIGE DONDERDAG
           wat op Groot en Heilige Woensdagaand gesing word

Priester   Geseënd is ons God, immer, nou en altyd en tot in ewigheid.

Leser      Amen.

Priester   Eer aan U, ons God, eer aan U.

           Hemelse Koning, Trooster, Gees van die Waarheid,
           alomteenwoordig en met Wie alles vervul is,
           Skatkis van die goeie en Gewer van lewe,
           kom woon in ons,
           suiwer ons van alle onreinheid,
           en red ons siele, o Goeie.

Leser      Heilige God, Heilige Magtige, Heilige Onsterflike, ontferm U
           oor ons. (drie maal)

           Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Alheilige Drie-eenheid, ontferm U oor ons.
           Here, reinig ons van ons sondes.
           Meester, vergeef ons ons oortredinge.
           Heilige, besoek en genees ons swakhede,
           om u Naams ontwil.

           Here, ontferm U. Here, ontferm U. Here, ontferm U.

           Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Onse Vader, wat in die hemele is,
           laat u naam geheilig word.
           Laat u koninkryk kom.
           Laat u wil geskied
           soos in die hemel net so ook op die aarde.
           Gee ons vandag ons daaglikse brood
           en vergeef ons ons skulde
           soos ons ook ons skuldenaars vergewe
           en lei ons nie in versoeking nie
           maar verlos ons van die bose.

Priester   Want aan U behoort die Koninkryk en die krag en die
           heerlikheid, aan die Vader en die Seun en die Heilige Gees, nou
           en altyd en tot in ewigheid.
                                       2


Leser          Amen.

               Here, ontferm U. (twaalf maal)

               Eer aan die Vader en aan die Seun en aan die Heilige Gees,
               nou en altyd en tot in ewigheid. Amen.

               Kom, laat ons aanbid en neerval voor God, ons Koning.
               Kom, laat ons aanbid en neerval voor Christus God, ons
               Koning.
               Kom, laat ons aanbid en neerval voor Christus self, ons
               Koning en God.

Tydens die lees van die volgende twee psalms bewrieook die priester die
heiligdom, ikonostasis, naaf en Volk met die katzion, oftewel handwierookvat.

Psalm 19(20)

Mag die Here u verhoor in die dag van benoudheid; mag die naam van die
God van Jakob u beskerm.
Mag Hy u hulp stuur uit die heiligdom, en u ondersteun uit Sion.
Mag Hy dink aan al u offerandes en u brandoffer met welgevalle aansien.
Mag Hy u gee na u hart en al u voornemens vervul.
Ons sal ons verheug in u verlossing, en in die Naam van ons God sal ons
verheerlik word. Mag die Here al u bedes vervul.
Nou weet ek dat die Here sy gesalfde gered het. Hy sal hom verhoor uit sy
heilige hemel; in magtige dade is die verlossing van sy regterhand.
Sommige roem op strydwaens en sommige op perde, maar ons sal verheerlik
word deur die Naam van die Here.
Hulle is geboei en het geval, maar ons het opgestaan en is opgerig.
Here, verlos die koning, en verhoor ons, op die dag wanneer ons U aanroep.

Psalm 20(21)

O Here, in u sterkte sal die koning bly wees, en in u verlossing sal hy hom
uitermate verheug.
U het hom sy hartsverlange gegee en die begeerte van sy lippe nie geweier
nie.
Want U het hom tegemoetgekom met seëninge van goedheid; op sy hoof het
U 'n kroon van edelstene geplaas.
Hy het die lewe van U gevra en U het hom lengte van dae gegee, vir ewig en
altyd.
Groot is sy roem in u heil; U sal heerlikheid en majesteit op hom lê.
U sal hom seën vir ewig en altyd; U sal hom bly maak met vreugde by u
aangesig.
Want die koning vertrou op die Here, en deur die barmhartigheid van die
Allerhoogste sal hy nie wankel nie.
Laat u hand deur al u vyande ervaar word; laat u regterhand almal vind wat U
haat.
U sal hulle tot 'n vuuroond maak tydens u verskyning; die Here sal hulle
                                      3


teister in sy toorn, en vuur sal hulle verteer.
U sal hulle vrug van die aarde af verdelg, en hulle nageslag van die
mensekinders af weg.

Want hulle het onheil teen U bedoel, en hulle het planne bedink, wat hulle
glad nie sal kan uitvoer nie.
U sal hulle op die vlug laat slaan; onder u oorblyfsel sal u hulle
teenwoordigheid berei
Verhef U, Here, in u sterkte; ons sal sing en psalmsing oor u magtige dade.

Leser        Heilige God, Heilige Magtige, Heilige Onsterflike, ontferm U
             oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees, nou
             en altyd en tot in ewigheid.

Leser        Amen.

             O Here, red u volk,
             en seën u erfdeel;
             skenk die oorwinning
             aan die vromes oor hul vyande;
             en deur die krag van u Kruis bewaar u gemeenskap.
                                     4


             Eer aan die Vader en aan die Seun en aan die Heilige Gees.

             Uit vrye wil verhef op die Kruis,
             skenk u barmhartighede, o Christus God, aan die nuwe
             gemeenskap wat u naam dra.
             Verbly u volk deur u krag
             en skenk hul die oorwinning oor hul vyande.
             Mag hul U as bondgenoot hê
             'n wapen van vrede
             'n onoorwinlike segeteken.

             Nou en altyd en tot in ewigheid. Amen.

             Ontsagwekkende beskermster
             wat nie beskaam nie,
             verag, o goeie, ons smeekbedes nie.
             O albesonge Theotokos,
             versterk die Ortodokse gemeenskap,
             red u volk en gee hulle die oorwinning vanuit die hemel,
             want u het God gebaar, o eniggeseënde.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

             Ook bid ons vir die vrome, Ortodokse Christene.

             Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

Priester     Want U is ‘n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Leser        Amen. Vader, seën in die Naam van die Here.

Priester     Eer aan die heilige, eenwesenlike, lewendmakende en
             onverdeelde Drie-eenheid, immer, nou en altyd en tot in
             ewigheid.

Leser        Amen.

Die Ses Psalms

Eer aan God in die hoogste hemele, en vrede op aarde, in die mense 'n
welbehae. (drie maal)

Here, U sal my lippe open, en my mond sal u lof verkondig. (twee maal

Psalm 3
                                       5


O Here, waarom het my verdrukkers vermenigvuldig? Baie staan teen my op.
Baie sê van my siel: daar is geen redding vir hom in sy God nie.
Maar U, Here, is my helper, my eer en die Een wat my hoof ophef.
Met my stem het ek tot die Here geroep, en Hy het my gehoor vanaf sy heilige
berg.
Ek het gaan lê en aan die slaap geraak; ek het wakker geword, want die Here
sal my help.
Ek sal nie bang wees vir tienduisende van die volk wat rondom my stelling
inneem nie.
Staan op, Here; red my, my God; want U het almal geslaan wat my sonder
rede haat, die tande van sondaars het U verbrysel.
Aan die Here behoort die redding, en oor u volk is u seën.

En weer

Ek het gaan lê en aan die slaap geraak; ek het wakker geword, want die Here
sal my help.

Psalm 37(38)

O Here, straf my nie in u toorn nie en kasty my nie in u grimmigheid nie.
Want u pyle het in my ingedring, en u hand het swaar op my gerus.
Daar is geen genesing in my vlees vanweë u grimmigheid nie, daar is geen
vrede in my gebeente nie vanweë my sonde.
Want my ongeregtighede het oor my hoof gegaan; soos 'n swaar las het hulle
my neergedruk.
My wonde het gestink en swere gevorm vanweë my dwaasheid.
Ek het in ellende verkeer, en was heeltemal krom; die hele dag het ek in rou
gegaan.
Want my lendene is gevul met bespottinge, en daar is geen genesing in my
vlees nie.
Ek is mishandel en erg verneder, ek het geweekla vanweë die gesug van my
hart.
Here, voor U is heel my begeerte, en my gesug is nie vir U verborge nie.
My hart is verwar, my krag het my verlaat, en die lig van my oë, ook dit is nie
by my nie.
My vriende en bure het nadergekom en teenoor my gestaan, en my
naasbestaandes het ver van my gestaan.
En dié wat my lewe soek het geweld gebruik, en hulle wat my ongeluk soek
het dwaashede gepraat en die hele dag listige planne bedink.
Maar ek, soos 'n dowe het ek niks gehoor nie, en soos 'n stomme wat sy
mond nie oopmaak nie.
En ek het geword soos 'n man wat nie hoor nie en wat geen teregwysing in sy
mond het nie.
Want op U, Here, het ek gehoop; U sal verhoor, Here my God.
Want ek het gesê: Laat my vyande nooit oor my leedvermaak hê nie. Toe my
voete gewankel het, het hulle grootgepraat teenoor my.
Want ek is gereed vir slae, en my smart is altyddeur voor my.
Want ek sal my ongeregtigheid bely, en my bekommer oor my sonde.
Maar my vyande lewe en hulle het te sterk geword vir my, en hulle wat my
                                        6


onregverdiglik haat, het vermenigvuldig.
En die wat kwaad vir goed vergeld het my belaster, omdat ek die goeie
nagejaag het.
Verlaat my nie, o Here my God; gaan nie van my af weg nie. Maak gou om
my te help, o Here van my verlossing.

En weer:

Verlaat my nie, o Here my God; gaan nie van my af weg nie. Maak gou om
my te help, o Here van my verlossing.

Psalm 62(63)

O God, my God, vroeg in die môre kom ek na U; my siel het na U gedors; hoe
dikwels het my vlees na U verlang in 'n verlate land, onbegaanbaar en sonder
water.
So het ek in die heiligdom voor U verskyn, om u mag en u heerlikheid te sien.
Want u barmhartigheid is beter as die lewe; my lippe sal U prys.
So sal ek U prys my lewe lank, en in u Naam my hande ophef.
Mag my siel soos met vet en vettigheid versadig word, en my mond sal U prys
met jubelende lippe.
Wanneer ek aan U gedink het op my bed, soggens, het ek oor U gepeins.
Want U was 'n hulp vir my, en in die skaduwee van U vleuels sal ek jubel.
My siel is aan U verkleef, u regterhand het my gehelp.
Maar hulle wat vergeefs my siel gesoek het, sal in die onderste plekke van die
aarde ingaan. Hulle sal oorgelewer word aan die mag van die swaard; die
deel van jakkalse sal hulle word.
Maar die koning sal bly wees in God; elkeen wat by Hom sweer sal geprys
word, want die mond van hulle wat onregmatige dinge spreek, is toegestop.

En weer:

Soggens het ek oor U gepeins. Want U was 'n hulp vir my, en in die
skaduwee van u vleuels sal ek jubel.
My siel is aan U verkleef, u regterhand het my gehelp.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Halleluja, halleluja, halleluja. Eer aan U, o God.
Halleluja, halleluja, halleluja. Eer aan U, o God.
Halleluja, halleluja, halleluja. Eer aan U, o God.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Psalm 87(88)

Here, God van my heil, bedags, en ook in die nag, het ek voor u aangesig
geroep.
Laat my gebed voor u aangesig kom, neig U oor tot my smeking.
Want my siel is versadig met die kwade, en my lewe het tot na aan die
                                      7


doderyk gekom.
Ek is gereken by die wat in die kuil neerdaal; ek het geword soos 'n man wat
sonder hulp is, vry onder die dooies.
Soos die wat verslaan is en in die graf lê, aan wie U nie gedink het nie, en
hulle is afgestoot van u hand.
Hulle het my in die diepste kuil gesit, in duisternis en in die skadu van die
dood.
U grimmigheid het swaar op my gerus, en U het al u golwe teen my gebring.
U het my bekendes ver van my verwyder; hulle het my 'n gruwel vir hulself
gemaak.
Ek is oorgelewer en het nie uitgegaan nie; my oë het swak geword vanweë
my armoede.
Ek het U aangeroep, Here, die hele dag deur; ek het my hande tot U
uitgestrek.
Sal U vir die dooies wonders doen? Of sal geneeshere hulle laat opstaan om
U in erkentlikheid te bely?
Sal iemand u barmhartigheid in die graf bekendmaak, of u waarheid in die
plek van vernietiging?
Sal u wonders in die duisternis bekend word, en u geregtigheid in die land van
vergetelheid?
Maar ek het U aangeroep, Here, en in die môre sal my gebed U tegemoet
kom.
Waarom, Here, het U my siel verstoot, en wend U u aangesig van my af weg?
Ek is arm en ervaar moeite van my jeug af; nadat ek verhoog is, is ek
verneder en het ek in wanhoop verval.
U toorn het oor my gegaan, en u verskrikkinge het my verbyster.
Hulle het my omring soos water; die hele dag het hulle my saam omsingel.
U het vriend en naaste ver van my verwyder, en my bekendes vanweë my
ellende.

En weer:

Here, God van my heil, bedags, en ook in die nag, het ek voor u aangesig
geroep. Laat my gebed voor u aangesig kom, neig u oor tot my smeking.

Psalm 102(103)

Loof die Here, o my siel, lofwaardig is u, o Heer. Loof die Here o my siel, en
alles wat binne my is sy heilige Naam.
Loof die Here, o my siel, en vergeet geeneen van sy weldade nie.
Wat al jou ongeregtighede vergewe, wat al jou kwale genees.
Wat jou lewe verlos van die verderf, wat jou met barmhartigheid en deernis
kroon.
Wat jou verlange met die goeie vervul. Jou jeug sal weer nuut word soos die
van 'n arend.
Die Here bewys barmhartigheid en geregtigheid aan al die veronregtes.
Hy het aan Moses sy weë bekend gemaak, aan die kinders van Israel sy wil.
Barmhartig en genadig is die Here lankmoedig en groot van goedertierenheid.
Nie tot die einde sal Hy vertoorn wees nie, ook sal Hy nie vir ewig wraaksugtig
wees nie.
Nie volgens ons ongeregtighede het Hy met ons gehandel nie, ook het Hy ons
                                       8


nie vergeld volgens ons sondes nie.
Want so hoog soos die hemel is bo die aarde het die Here sy barmhartigheid
laat toeneem oor dié wat Hom vrees.
So ver as die ooste van die weste is, so ver het Hy ons ongeregtighede van
ons verwyder.
Soos 'n vader medelye het met sy kinders, so het die Here medelye gehad
met dié wat Hom vrees, want Hy, Hy weet watter maaksel ons is, Hy het
onthou dat ons stof is.
Die mens: soos die gras is sy dae; soos 'n blom van die veld, so sal hy bloei.
Want die wind het daaroor gegaan, en dit sal nie meer wees nie, en dit sal sy
plek nie meer ken nie.
Maar die barmhartigheid van die Here is van ewigheid tot ewigheid oor dié
wat Hom vrees.
En sy geregtigheid vir kindskinders; vir dié wat sy verbond hou; en dink aan
sy gebooie om dié te doen.
Die Here het sy troon in die hemel berei en sy koninkryk heers oor alles. Loof
die Here, al sy Engele, kragtiges in mag wat sy woord volbring in
gehoorsaamheid aan die stem van sy woorde.
Loof die Here al sy leërskare, sy dienaars wat sy wil doen.
Loof die Here al sy werke op al die plekke van sy heerskappy. Loof die Here,
o my siel.

En weer:

Op al die plekke van sy heerskappy: Loof die Here, o my siel.

Psalm 142(143)

Here, hoor my gebed; luister na my smeking in u waarheid; verhoor my in u
geregtigheid.
En gaan nie na die gereg met u kneg nie, want niemand wat leef, sal voor u
aangesig geregverdig word nie.
Want die vyand het my siel vervolg; hy het my lewe tot teen die grond
verneder; hy het my laat sit in duisternis soos hulle wat lankal dood is, en my
gees is vermoeid oor my; my hart is ontsteld in my.
Ek het die ou dae onthou; ek het nagedink oor al u dade; oor die werke van u
hande het ek steeds nagedink.
Ek het my hande tot U uitgestrek; my siel smag na U soos 'n dorsland.
Hoor my gou, Here; my gees het my begewe.
Wend nie u aangesig van my af nie, sodat ek nie sal word soos hulle wat in
die kuil neerdaal nie.
Laat my in die môre u barmhartigheid hoor, want op U het ek gehoop.
Maak, Here, aan my die weg bekend waarop ek moet gaan, want tot U het ek
my siel opgehef.
Bevry my van my vyande, Here, want tot U het ek my toevlug geneem. Leer
my om u wil te doen, want U is my God.
U goeie Gees sal my in 'n land van opregtheid lei. Om u naam ontwil, Here,
sal U my lewend maak.
In u geregtigheid sal U my siel uit verdrukking lei. En in u ontferming sal U my
                                        9


vyande uitroei.
En sal U almal vernietig wat my siel verdruk, want ek is u kneg.

En weer

Verhoor my in u geregtigheid, o Here, en gaan nie na die gereg met u kneg
nie. (twee maal) U goeie Gees sal my in 'n land van opregtheid lei.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Halleluja, halleluja, halleluja. Eer aan U, o God.
Halleluja, halleluja, halleluja. Eer aan U, o God.
Halleluja, halleluja, halleluja. Eer aan U, o God.

Diaken*       Laat ons in vrede bid tot die Heer.

Volk          Here, ontferm U. En so na elk van die volgende bedes.

Diaken*       Om die vrede van bo en die redding van ons siele, laat ons
              bid tot die Heer.

              Om vrede vir die hele wêreld, die welsyn van die heilige Kerke
              van God, en die eenheid van almal, laat ons bid tot die Heer.

              Vir hierdie heilige Huis, en vir hulle wat dit met geloof, eerbied
              en die vrees van God betree, laat ons bid tot die Heer.

              Vir ons vader, pous en patriarg N., vir ons aartsbiskop en herder
              N., vir die eerbiedwaardige priesterskap, die diakonaat in
              Christus, vir alle geestelikes en die hele volk, laat ons bid tot die
              Heer.

              Vir die mense van ons land, en vir alle owerhede en magte wat
              oor ons gestel is, laat ons bid tot die Heer.

              Vir hierdie patriargaat en hierdie heilige bisdom, vir alle stede en
              dorpe, en vir die gelowiges wat daar woon, laat ons bid tot die
              Heer.

              Vir gunstige weer, ‘n oorvloedige opbrengs van die aarde, en tye
              van vrede, laat ons bid tot die Heer.

              Vir reisigers op land, see en in die lug, vir hulle wat siek is en
              hulle wat ly, vir gevangenes en hul verlossing, laat ons bid tot
              die Heer.

              Om ons bevryding van alle verdrukking, toorn, gevaar en nood,
              laat ons bid tot die Heer.
                                       10


             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid.

Volk         Amen.

             Toon 8

Vers 1.      Uit die nag ontwaak my gees tot U, o God, want u gebooie is 'n
             lig op die aarde.

             Halleluja. Halleluja. Halleluja.

Vers 2.      Leer geregtigheid, bewoners van die aarde.

             Halleluja. Halleluja. Halleluja.

Vers 3.      Naywer sal 'n ongeleerde volk in besit neem, en vuur verteer
             nou die teenstanders.

             Halleluja. Halleluja. Halleluja.

Vers 4.      Bring kwaad oor hulle, Here, bring kwaad oor hulle, die
             glorierykes van die aarde.

             Halleluja. Halleluja. Halleluja.

             Toon 8

Toe die glorieryke Dissipels by die voetwassing tydens die maal verlig is,
het die goddelose Judas, siek van geldsug, verduister geraak,
en het Hy U, die regverdige Regter, aan die wettelose regters oorgelewer.
Aanskou, o liefhebber van geld, hom wat homself ter wille hiervan opgehang
het.
Vlug van die onversadelike siel wat so iets teen die Meester gewaag het.
O Heer, wat teenoor almal goed is, eer aan U.

Eer aan die Vader en aan die Seun en aan die Heilige Gees.

Toe die glorieryke Dissipels by die voetwassing verlig is,
het die goddelose Judas, siek van geldsug, verduister geraak,
en het Hy U, die regverdige Regter, aan die wettelose regters oorgelewer.
Aanskou, o liefhebber van geld, hom wat homself ter wille hiervan opgehang
                                       11


het.
Vlug van die onversadelike siel wat so iets teen die Meester gewaag het.
O Heer, wat teenoor almal goed is, eer aan U.

Nou en altyd en tot in ewigheid. Amen.

Toe die glorieryke Dissipels by die voetwassing verlig is,
het die goddelose Judas, siek van geldsug, verduister geraak,
en het Hy U, die regverdige Regter, aan die wettelose regters oorgelewer.
Aanskou, o liefhebber van geld, hom wat homself ter wille hiervan opgehang
het.
Vlug van die onversadelike siel wat so iets teen die Meester gewaag het.
O Heer, wat teenoor almal goed is, eer aan U.

              DIE KLEIN LITANIE

Diaken*       Laat ons keer op keer in vrede bid tot die Heer.

Volk          Here, ontferm U.

Diaken*       Help ons, red ons, ontferm U oor ons, en bewaar ons, o God,
              deur u genade.

Volk          Here, ontferm U.

Diaken*       Terwyl ons ons alheilige, onbevlekte, hooggeseënde en
              glorieryke Meesteres, die Theotokos en immermaagd Maria,
              saam met al die heiliges gedenk, laat ons onsself en mekaar en
              ons hele lewe toevertrou aan Christus ons God.

Volk          Aan U, o Heer.

Priester      Want aan U behoort die mag, en aan U behoort die koninkryk
              en die krag en die heerlikheid: aan die Vader en die Seun en
              die Heilige Gees, nou en altyd en tot in ewigheid.

Volk          Amen.

                               DIE EVANGELIELESING

       Diaken       En dat ons waardig geag mag word om te luister na die
                    Heilige Evangelie, laat ons bid tot die Here God.

       Volk         Here, ontferm U. (drie maal)

       Diaken       Wysheid. Laat ons opstaan. Laat ons luister na die
                    Heilige Evangelie.

       Priester     Vrede vir almal.
                                12


Volk         En vir u gees.

Priester     Die Lesing uit die Heilige Evangelie volgens Lukas.

Volk         Eer aan U, o Heer, eer aan U.

Diaken*       Laat ons aandag gee.

Lukas 22:1 - 39
 In daardie tyd was die fees van die ongesuurde brode, wat pasga
 genoem word, naby. En die owerpriesters en die skrifgeleerdes het
 gesoek hoe hulle Hom kon ombring, want hulle het die volk gevrees.
 En die Satan het in Judas gevaar, wat Iskáriot genoem word en wat
 uit die getal van die twaalf was. Toe het hy gegaan en met die
 owerpriesters en hoofde beraadslaag hoe hy Hom aan hulle kon
 oorlewer. En hulle was bly en het met hom ooreengekom om hom
 geld te gee. En hy het toegestem en na 'n goeie geleentheid gesoek
 om Hom sonder oproer aan hulle oor te lewer. En die dag van die
 ongesuurde brode het gekom waarop die pasga geslag moes word.
 Toe stuur Hy Petrus en Johannes en sê: Gaan berei die pasga vir
 ons, dat ons dit kan eet. En hulle sê vir Hom: Waar wil U hê moet ons
 dit berei? En Hy antwoord hulle: Kyk, as julle in die stad ingaan, sal 'n
 man julle ontmoet wat 'n kruik water dra; volg hom na die huis waar
 hy ingaan. En julle moet vir die eienaar van die huis sê: Die Meester
 vra u -- waar is die kamer waar Ek die pasga met my dissipels kan
 eet? En hy sal julle 'n groot bovertrek wys wat reggemaak is; daar
 moet julle dit berei. En hulle het gegaan en dit gevind soos Hy vir
 hulle gesê het, en die pasga berei. En toe die uur kom, het Hy aan
 tafel gegaan en die twaalf apostels saam met Hom. En Hy sê vir
 hulle: Ek het baie sterk daarna verlang om hierdie pasga met julle te
 eet voordat Ek ly. Want Ek sê vir julle: Ek sal sekerlik nie meer
 daarvan eet voordat dit in die koninkryk van God vervul is nie. En toe
 Hy 'n beker geneem het, dank Hy en sê: Neem dit en deel dit onder
 julle. Want Ek sê vir julle: Ek sal sekerlik nie drink van die vrug van
 die wynstok voordat die koninkryk van God gekom het nie. Daarop
 neem Hy brood, en nadat Hy gedank het, breek Hy dit en gee dit aan
 hulle en sê: Dit is my liggaam wat vir julle gegee word; doen dit tot my
 gedagtenis. Net so neem Hy ook die beker ná die maaltyd en sê:
 Hierdie beker is die nuwe testament in my bloed wat vir julle uitgestort
 word. Maar kyk, die hand van hom wat My verraai, is by My aan tafel.
 Die Seun van die mens gaan wel heen volgens wat bepaal is, maar
 wee daardie man deur wie Hy verraai word! Toe begin hulle onder
 mekaar te vra wie van hulle dit tog kon wees wat dit sou doen. En
 daar het ook twis onder hulle ontstaan oor wie van hulle die grootste
 geag moet wees. En Hy het vir hulle gesê: Die konings van die nasies
 heers oor hulle, en die wat gesag voer oor hulle, word weldoeners
 genoem. Maar so moet julle nie wees nie; maar die oudste onder julle
 moet word soos die jongste, en wie 'n leier is, soos een wat dien.
 Want wie is groter: die een wat aan tafel is, of die een wat dien? Is dit
 nie hy wat aan tafel is nie? Maar Ek is onder julle soos een wat dien.
                                      13


        En dit is julle wat altyddeur by My gebly het in my versoekinge. En Ek
        beskik vir julle 'n koninkryk soos my Vader dit vir My beskik het, sodat
        julle kan eet en drink aan my tafel in my koninkryk en op trone sit om
        die twaalf stamme van Israel te oordeel. En die Here sê: Simon,
        Simon, kyk, die Satan het vurig begeer om julle soos koring te sif.
        Maar Ek het vir jou gebid, dat jou geloof nie ophou nie; en as jy
        eendag bekeerd is, moet jy jou broeders versterk. En hy het vir Hom
        gesê: Here, ek is gereed om saam met U selfs in die gevangenis en
        in die dood te gaan. Maar Hy antwoord: Ek sê vir jou, Petrus, die
        haan sal vannag nie kraai voordat jy drie maal geloën het dat jy My
        ken nie. En Hy sê vir hulle: Toe Ek julle uitgestuur het sonder beurs
        en reissak en skoene, het julle iets kortgekom? En hulle antwoord:
        Niks nie. Toe sê Hy vir hulle: Maar nou, wie 'n beurs het, laat hom dit
        neem en so ook die reissak; en wie dit nie het nie, moet sy kleed
        verkoop en 'n swaard koop. Want Ek sê vir julle dat dit wat geskrywe
        is, nog aan My vervul moet word: En Hy is saam met misdadigers
        gereken. Want ook aan die dinge wat betrekking het op My, kom daar
        'n einde. Hulle sê vir Hom: Here, kyk hier is twee swaarde. En Hy
        antwoord hulle: Dit is genoeg. En Hy het vertrek en volgens gewoonte
        na die Olyfberg gegaan. En ook sy dissipels het Hom gevolg.

Volk         Eer aan U, o Heer, eer aan U.


                    Psalm 50 (51)
Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde. Want
ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
                                      14


behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

             Die Kanon van die Heilige Kosmas

Eerste Ode. Toon 6
Irmos.

Die Rooi See word deur die gesnyde staf verdeel.
Die golwevoedende diepte droog op.
Dit het vir die ongewapendes ‘n begaanbare weg geword,
maar vir die swaargewapendes ‘n graf.
‘n God-welbehaaglike lied is gesing:
Roemryk is Christus ons God verheerlik.

Troparia

Eer aan U, ons God, eer aan U.

Die oneindige Wysheid van God,
die oorsprong van alles en wat lewe verwek,
het vir Hom 'n huis gebou uit 'n reine maagdelike Moeder.
Hy het Hom met 'n liggaamlike tempel beklee:
Roemryk is Christus ons God verheerlik.

Eer aan U, ons God, eer aan U.

Die oneindige Wysheid van God,
die oorsprong van alles en wat lewe verwek,
het vir Hom 'n huis gebou uit 'n reine maagdelike Moeder.
Hy het Hom met 'n liggaamlike tempel beklee:
Roemryk is Christus ons God verheerlik.

Eer aan die Vader en aan die Seun en aan die Heilige Gees.

Die waaragtige Wysheid van God
maak sy vriende ingewydenes in sy Misteries
en berei 'n tafel wat siele voed.
Hy meng 'n kelk van onsterflikheid vir die gelowiges.
Laat ons dit eerbiedig nader en roep:
Roemryk is Christus ons God verheerlik.

Nou en altyd en tot in ewigheid. Amen.
                                      15


Laat ons almal, die gelowiges,
luister na die ongeskape en natuurlike Wysheid van God
wanneer Hy ons met 'n verhewe boodskap uitnooi,
want hy roep: “Proe en sien dat Ek goed is
en roep uit: Roemryk is Christus ons God verheerlik.”

Katawasia

Die Rooi See word deur die gesnyde staf verdeel.
Die golwevoedende diepte droog op.
Dit het vir die ongewapendes ‘n begaanbare weg geword,
Maar vir die swaargewapendes ‘n graf.
‘n God-welbehaaglike lied is gesing:
Roemryk is Christus ons God verheerlik.

Derde Ode
Irmos

Ofskoon U, o God, die Skepper en Heer van alles is,
het U Uself, wat vry van lyding was,
arm gemaak en verenig met die geskapene.
En waar U self die Pasga-offer is,
het U U aan hulle
vir wie U sou sterf, aangebied en gesê:
Eet my liggaam en julle sal in die geloof bevestig word.

Troparia

Eer aan U, ons God, eer aan U.

U het u beker, wat verlossing vir die hele menslike geslag bring,
met vreugde gevul, o Goeie,
en aan u dissipels gegee om te drink;
want U bring Uself as offer en roep uit:
Drink my Bloed en julle sal in die geloof bevestig word.

Eer aan U, ons God, eer aan U.

U het u beker, wat verlossing vir die hele menslike geslag bring,
met vreugde gevul, o Goeie,
en aan u dissipels gegee om te drink;
want U bring Uself as offer en roep uit:
Drink my Bloed en julle sal in die geloof bevestig word.

Eer aan die Vader en aan die Seun en aan die Heilige Gees.

U, die Sagmoedige, het vir u Dissipels voorspel:
Dwaas is die man onder julle wat my sal verraai.
Want hy sal hierdie dinge nooit begryp nie,
en omdat hy geen insig het nie,
                                       16


sal hy dit nooit verstaan nie.
Maar bly in My en julle sal in die geloof bevestig word.

Nou en altyd en tot in ewigheid. Amen.
U, die Sagmoedige, het vir u Dissipels voorspel:
Dwaas is die man onder julle wat my sal verraai.
Want hy sal hierdie dinge nooit begryp nie,
en omdat hy geen insig het nie,
sal hy dit nooit verstaan nie.
Maar bly in My en julle sal in die geloof bevestig word.

Katawasia

Ofskoon U, o God, die Skepper en Heer van alles is,
het U Uself, wat vry van lyding was,
arm gemaak en verenig met die geskapene.
En waar U self die Pasga-offer is,
het U U aan hulle
vir wie U sou sterf, aangebied en gesê:
Eet my liggaam en julle sal in die geloof bevestig word.


DIE KLEIN LITANIE

Diaken*       Laat ons keer op keer in vrede bid tot die Heer.

Volk          Here, ontferm U.

Diaken*       Help ons, red ons, ontferm U oor ons, en bewaar ons, o God,
              deur u genade.

Volk          Here, ontferm U.

Diaken*       Terwyl ons ons alheilige, onbevlekte, hooggeseënde en
              glorieryke Meesteres, die Theotokos en immermaagd Maria,
              saam met al die heiliges gedenk, laat ons onsself en mekaar en
               ons hele lewe toevertrou aan Christus ons God.

Volk          Aan U, o Heer.

Priester      Want U is ons God, en tot U stuur ons die lof omhoog, tot die
              Vader en die Seun en die Heilige Gees, nou en altyd en tot in
              ewigheid.

 Volk         Amen.

 Kathismagesange

 Toon 1
                                     17


 Hy wat die mere, fonteine en seë geskep het,
 leer ons die uiterste deemoed:
 Hy het Hom met ‘n doek omgord
 en die voete van sy Disspels gewas.
 Hy het Homself verneder
 in sy uiterste barmhartigheid,
 en ons opgehef uit die afgrond van die boosheid,
 as die enige Mensliewende.

Toon 3

U het U in u barmhartigheid verneder
en die voete van u Dissipels gewas,
om hulle te rig op God se weë.
Eers het Petrus geweier om deur U gewas te word,
maar later het hy hom onderwerp aan die bevel van God
en hom laat was terwyl hy innig tot U bid
dat u groot barmhartigheid aan ons geskenk mag word.

Toon 4

Toe U saam met u Dissipels geëet het, o Meester,
het op mistieke wyse u alheilige offerdood getoon,
waardeur ons, wat u ontsagwekkende lyding huldig,
uit die verderf gered is.

Vierde Ode
Irmos

Die Profeet het u onsegbare Misterie vooraf verken, o Christus,
en vooraf duidelik voorspel:
U het die magtige krag van die liefde getoon, barmhartige Vader,
want u eniggebore Seun, o Goeie,
het U as Soenoffer in die wêreld gestuur.

Troparia

Eer aan U, ons God, eer aan U.

Op pad na die Lyding,
die bron wat al die afstammelinge van Adam van lyding vrymaak,
het U, Christus, vir u Vriende gesê:
ek het daarna verlang om saam met julle deel te hê aan hierdie Pasga;
want die Vader het My, sy Eniggeborene,
as Soenoffer in die wêreld gestuur.

Eer aan U, ons God, eer aan U.

Op pad na die Lyding,
                                      18


die bron wat al die afstammelinge van Adam van lyding vrymaak,
het U, Christus, vir u Vriende gesê:
ek het daarna verlang om saam met julle deel te hê aan hierdie Pasga;
want die Vader het My, sy Eniggeborene,
as Soenoffer in die wêreld gestuur.
Eer aan die Vader en aan die Seun en aan die Heilige Gees.

Toe U saam met u dissipels aan die Kelk deel gehad het,
het U, Onsterflike, hulle toegeroep:
Die vrug van die wynstok sal ek in hierdie lewe nie meer met julle drink nie,
want die Vader het My, sy Eniggeborene,
as Soenoffer in die wêreld gestuur.

Nou en altyd en tot inewigheid. Amen.

"'n Nuwe drank, wat alle begrip te bowe gaan", sê Ek,
"sal Ek in My Koninkryk drink"; so het U, Christus, vir U vriende gesê:
"Want Ek sal met julle wees, God soos met gode,
want die Vader het My, sy Eniggeborene,
as Soenoffer in die wêreld gestuur."

Katawasia

Die Profeet het u onsegbare Misterie vooraf verken, o Christus,
en vooraf duidelik voorspel:
U het die magtige krag van die liefde getoon, barmhartige Vader,
want u eniggebore Seun, o Goeie,
het U as Soenoffer in die wêreld gestuur.

Vyfde Ode
Irmos

Deur die band van die liefde saamgebind
het die Apostels hulle aan Christus, die Meester van die heelal, toegewy.
Noudat hulle skone voete gewas is,
verkondig hulle die Blye Boodskap van vrede aan almal.
Eer aan U, ons God, eer aan U.

Die Wysheid van God,
wat die ontembare water bo die uitspansel vashou in die lug,
wat die afgronde beteuel en die see terughou,
giet water in 'n kom, en die Meester was die voete van sy dienaars.

Eer aan U, ons God, eer aan U.

Die Wysheid van God,
wat die ontembare water bo die uitspansel vashou in die lug,
wat die afgronde beteuel en die see terughou,
giet water in 'n kom, en die Meester was die voete van sy dienaars.
                                      19



Eer aan die Vader en aan die Seun en aan die Heilige Gees

Die Meester gee aan sy Dissipels 'n voorbeeld van deemoed.
Hy wat die wolke rondom die hemel span, omgord Hom met 'n doek.
Hy in Wie se hande die asem van elke lewende wese lê,
buig die knie om die voete van Sy dienaars te was.

Nou en altyd en tot in ewigheid. Amen.

Die Meester gee aan sy Dissipels 'n voorbeeld van deemoed.
Hy wat die wolke rondom die hemel span, omgord Hom met 'n doek.
Hy in Wie se hande die asem van elke lewende wese lê,
buig die knie om die voete van Sy dienaars te was.

Katawasia

Deur die band van die liefde saamgebind
het die Apostels hulle aan Christus die Meester van die heelal toegewy.
Noudat hulle skone voete gewas is,
verkondig hulle die Blye Boodskap van vrede aan almal.

Sesde Ode
Irmos

Die diepe afgrond van die sonde het my ingesluit,
die geweld van die storm kan ek nie langer uithou nie.
Daarom roep ek, soos Jona tot U, o Meester:
Lei my uit die verderf.
Eer aan U, ons God, eer aan U.

"My dissipels, julle noem My julle Meester en Heer,
en dit is Ek inderdaad;" so het U, Verlosser, gespreek.
"Volg daarom my voorbeeld na, soos julle my sien doen het."

Eer aan U, ons God, eer aan U.

"My dissipels, julle noem My julle Meester en Heer,
en dit is Ek inderdaad;" so het U, Verlosser, gespreek.
"Volg daarom my voorbeeld na, soos julle my sien doen het."

Eer aan die Vader en aan die Seun en aan die Heilige Gees.

Wie sonder smet is, se voete hoef nie gewas te word nie.
Julle, my dissipels, is rein, maar nie almal nie:
want een van julle neig tot kranksinnige dwaasheid.

Nou en altyd en tot in ewigheid. Amen.

Wie sonder smet is, se voete hoef nie gewas te word nie.
                                      20


Julle, my dissipels, is rein, maar nie almal nie:
want een van julle neig tot kranksinnige dwaasheid.

Katawasia

Die diepe afgrond van die sonde het my ingesluit,
die geweld van die storm kan ek nie langer uithou nie.
Daarom roep ek, soos Jona tot U, o Meester:
Lei my uit die verderf.

DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God,
             deur u genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
              ons hele lewe toevertrou aan Christus ons God.

Volk          Aan U, o Heer.

 Priester    Want U is die Vredevors en die Redder van ons siele, en tot U
             stuur ons die lof omhoog, tot die Vader en die Seun en die
             Heilige Gees, nou en altyd en tot in ewigheid.

Volk         Amen.
             Kontakion (word gelees, nie gesing nie).

Leser        Die hande waarmee hy U, die Brood, ontvang het,
             het die verraaier weer heimlik uitgestrek,
             en daarmee die koopprys ontvang
             vir Hom wat die mens met sy eie hande geskep het.
             En Judas, die dienaar en bedrieër, het onbekeerd gebly.

             Ikos (word gelees, nie gesing nie).

             Nou het ons almal die mistieke Tafel met ontsag genader:
             laat ons met reine siel hierdie Brood ontvang,
             en laat ons bly by die Meester
             om te sien hoe Hy die voete van sy dissipels was
             en hulle met die doek afdroog;
             en laat ons dan ook self doen wat ons gesien het,
                                   21


          deur aan mekaar onderdanig te wees
          en mekaar se voete te was.
          Want so het Christus Self sy dissipels beveel, soos Hy verklaar
          het.
          Maar Judas, die dienaar en bedrieër, het nie gehoor gegee nie.

          Sinaksarion

          Die leser lees die Sinaksarion van die dag en aan die einde
          daarvan sê hy:

          Op die Heilige en Groot Donderdag het die goddelike Vaders
          alles goed beskik en aan ons oorgelewer dat ons om die beurt
          vier gebeurtenisse uit die goddelike Apostels en die heilige
          Evangelies moet vier:

          Die heilige Voetwassing,
          die mistieke Nagmaal (dit wil sê die oorlewering ter wille van ons
          van die ontsagwekkende Misteries),
          die Groot Gebed en die verraad self.

          Verse by die heilige Voetwassing:

          Teen die aand, het God die voete van die dissipels gewas,
          Hy Wie se voete eens teen skemer in die Paradys gewandel het.

          Vir die Mistieke Nagmaal:

          Dubbel die Nagmaal, want dit bring die Wet se Pasga asook ‘n
          nuwe Pasga: Die Liggaam, Bloed van die Meester.

          Vir die Groot Gebed:

          U bid - en o hoe vreeslik - druppels bloed loop van u gesig, o
          Christus,- asof U pleit om van die dood te ontsnap; hierdeur
          uitoorlê U die vyand

          Vir die verraad:

          Waarom, o volksverleiders, is swaarde en stokke nodig
          teen Hom wat daarna verlang om vir die bevryding van die
          wêreld gedood te word?

          In u onuitspreeklike medelye, o Christus ons God, ontferm U oor
          ons. Amen.

Sewende Ode
Irmos
                                      22


Die Jongelinge in Babilon
het by die vlamme van die vuuroond nie gesidder nie,
maar toe hulle te midde van die vlam gewerp is,
het hulle, met dou verfris, gesing:
Lofwaardig is U, o Heer, die God van ons vaders.

Eer aan U, ons God, eer aan U.

Kopskuddend het Judas booshede voorsien en aan die gang gesit,
terwyl hy soek na 'n geleentheid om die Regter tot veroordeling te verraai,
Hy wat die Heer is van alles en die God van ons vaders.

Eer aan U, ons God, eer aan U.

Tot julle, sy vriende, het Christus uitgeroep:
"Een van julle sal my verraai."
Hul vreugde vergete, is hulle deur smart en leed oorval.
"Wie sou dit wees?", het hulle gevra.
"Sê vir ons, die God van ons vaders."

Eer aan die Vader en aan die Seun en aan die Heilige Gees.

"Die een wat sy hand met vermetelheid saam met my in die skottel steek;
dit sou vir hom beter gewees het
dat hy nooit deur die poorte van die lewe gegaan het nie."
Dit is wie Hy aangetoon het, Hy die God van ons vaders.

Nou en altyd en tot in ewigheid. Amen

"Die een wat sy hand met vermetelheid saam met my in die skottel steek;
dit sou vir hom beter gewees het
dat hy nooit deur die poorte van die lewe gegaan het nie."
Dit is wie Hy aangetoon het, die God van ons vaders.

Katawasia

Die Jongelinge in Babilon
het by die vlamme van die vuuroond nie gesidder nie,
maar toe hulle te midde van die vlam gewerp is,
het hulle, met dou verfris, gesing:
Lofwaardig is U, o Heer, die God van ons vaders.

Agste Ode
Irmos

Die geseënde Jongelinge in Babilon,
wat die gevaar aanvaar het ter wille van die wette van hul voorvaders,
het op die onredelike bevel van die koning gespoeg;
en verenig in die vuur wat hulle nie gesmelt het nie,
het hulle ‘n lied aangehef wat die Magtige waardig was:
                                      23


Julle werke van die Here,
prys en verhef Hom tot in alle ewigheid.

Eer aan U, ons God, eer aan U.

Die geseënde feesmaalgangers in Sion,
wat aan die Woord getrou gebly het, die Apostels,
het die Herder soos skape gevolg,
en hulle met Christus verenig,
van Wie hulle nie geskei is nie.
Gevoed deur die goddelike Woord,
het hulle met danksegging uitgeroep:
Julle werke van die Here,
prys en verhef Hom tot in alle ewigheid.

Eer aan U, ons God, eer aan U.

Die geseënde feesmaalgangers in Sion,
wat aan die Woord getrou gebly het, die Apostels,
het die Herder soos skape gevolg,
en hulle met Christus verenig,
van Wie hulle nie geskei is nie.
Gevoed deur die goddelike Woord,
het hulle met danksegging uitgeroep:
Julle werke van die Here,
prys en verhef Hom tot in alle ewigheid.

Ons loof die Vader en die Seun en die Heilige Gees, die Here.

Die Iskariot met die bose naam,
wat die wet van vriendskap opsetlik vergeet het,
het sy voete wat gewas is, gereed gemaak vir verraad.
En na hy u Brood, u goddelike Liggaam geëet het,
het hy die hakskeen teen U opgelig, o Christus,
en nie geweet hoe om te roep:
Julle werke van die Here,
prys en verhef Hom tot in alle ewigheid.

Nou en altyd en tot in ewigheid. Amen.

Hy wat sonder gewete was,
het die Liggaam wat bevryding van sonde bring
en die goddelike Bloed wat vir die wêreld uitgestort is, ontvang.
Hy het nie geskroom om te drink wat hy teen 'n prys verkoop het nie,
hy was nie deur boosheid vertoorn nie
en het nie geweet nie hoe om uit te roep:
Julle werke van die Here,
prys en verhef Hom tot in alle ewigheid.

Ons prys, loof en aanbid die Here.
                                      24


Katawasia

Die geseënde Jongelinge in Babilon,
wat die gevaar aanvaar het ter wille van die wette van hul voorvaders,
het op die onredelike bevel van die koning gespoeg;
en verenig in die vuur wat hulle nie gesmelt het nie,
het hulle ‘n lied aangehef wat die Magtige waardig was:
Julle werke van die Here,
prys en verhef Hom tot in alle ewigheid.

Die Magnificat word nie gesing nie, maar wel die Negende Ode.

Diaken*      Ons vereer die Theotokos en Moeder van die Lig met liedere en
             verheerlik haar.

Die diaken* bewierook die heiligdom, ikonostasis, naaf en Volk.

Negende Ode
Irmos

Kom, gelowiges, laat ons die Meester se verwelkoming
en die onsterflike tafel in die bovertrek geniet,
met die denke hoog verhef,
waar ons ‘n verhewe woord geleer het
by die Woord, wat ons verheerlik.

Eer aan U, ons God, eer aan U.

"Gaan heen", het die Woord vir die Dissipels gesê;
"Maak vir hulle wat ek inwy die Pasga klaar in 'n bo-vertrek
waarin die denke bevestig word met die ongesuurde woord van die waarheid;
verheerlik die krag van die genade."

Eer aan U, ons God, eer aan U.

"Gaan heen", het die Woord vir die Dissipels gesê;
"Maak vir hulle wat ek inwy die Pasga klaar in 'n bo-vertrek
waarin die denke bevestig word met die ongesuurde woord van die waarheid;
verheerlik die krag van die genade."

Eer aan die Vader en aan die Seun en aan die Heilige Gees.

Die Vader voor alle tye verwek die skeppende Wysheid,
die begin van sy weë.
Hy het my gemaak vir die werke wat nou op mistieke wyse volbring word;
want Ek, die Woord, wat van nature ongeskape is,
maak die spraak van dit wat ek aangeneem het my eie.

Nou en altyd en tot in ewigheid. Amen.
                                      25


Soos wat Ek waarlik mens is, en nie net so voorkom nie,
so is die natuur wat by wyse van uitruiling met My verenig is, God;
Erken my dus as die een enkele Christus
wat die dinge red waaruit ek gekom het en waarin ek my bevind.

Katawasia

Kom, gelowiges, laat ons die Meester se verwelkoming
en die onsterflike tafel in die bovertrek geniet,
met die denke hoog verhef,
waar ons ‘n verhewe woord geleer het
by die Woord, wat ons verheerlik.

             Die Klein Litanie

Diaken       Laat ons keer op keer in vrede bid tot die Heer.

Volk         Here, ontferm U.

Diaken       Help ons, red ons, ontferm U oor ons en bewaar ons, o God,
             deur u genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want al die Kragte van die Hemele prys U en tot U stuur ons die
             lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.


Die Eksapostilarion – Toon 3

U bruilofsaal, my Verlosser, sien ek versierd,
en ek het nie 'n kleed om daar in te gaan nie.
Maak die gewaad van my siel stralend,
en, o Skenker van Lig, red my.

(word drie maal plegtig gesing)


Die Lofpsalms - Toon 2
Psalm 148
                                         26


[A]   Laat alles wat asem het die Here loof. Loof die Here uit die hemele, l
      oof Hom in die hoogste hemele. U kom toe 'n lied, o God.
[B]   Loof Hom, al sy Engele. Loof Hom, al sy Magte. U kom toe 'n lied, o
      God.
[A]   Loof Hom, son en maan. Loof Hom, al die sterre en die lig.
[B]   Loof Hom, hoogste hemele en waters wat bo die hemele is.
[A]   Laat hulle die Naam van die Here loof; want Hy het gespreek en hulle
      het ontstaan; Hy het bevel gegee, en hulle is geskape.
[B]   Hy het hulle in stand gehou vir altyd en tot in ewigheid. Hy het 'n bevel
      neergelê, en dit sal nie verbygaan nie.
[A]   Loof die Here van die aarde af, groot seediere en alle dieptes.
[B]   Vuur en hael, sneeu en ys, stormwind, wat sy woord volbring.
[A]   Berge en alle heuwels, vrugtebome en alle seders.
[B]   Wilde diere en alle vee, kruipende diere en gevleuelde voëls.
[A]   Konings van die aarde en alle volke, vorste en alle regters van die
      aarde.
[B]   Jongelinge en jongedogters, oues saam met die jonges, laat hulle die
      Naam van die Here loof, want sy Naam alleen is hoogverhef.
[A]   Sy lof is bo die aarde en die hemel, en Hy sal die horing van sy volk
      verhef.
[B]   'n Lied vir al sy heiliges, vir die kinders van Israel, vir 'n volk wat tot
      Hom nader.
Psalm 149
[A]   Sing tot die Here 'n nuwe lied; sy lof in die Kerk van sy heiliges.
[B]   Laat Israel hom verheug in sy Skepper, en laat die kinders van Sion bly
      wees in hulle Koning.
[A]   Laat hulle sy Naam in koordans loof, Hom psalmsing met tamboeryn
      en siter.
[B]   Want die Here het 'n welbehae in sy volk, en Hy sal die sagmoediges
      met verlossing verhef.
[A]   Sy heiliges sal in heerlikheid roem, en hulle sal bly wees op hul
      beddens.
[B]   Lofverheffinge van God is in hulle keel en tweesnydende swaarde in
      hulle hande;
[A]   Om wraak uit te oefen onder die nasies, strafgerigte onder die volke.
[B]   Om hulle konings met kettings te bind, en hulle edeles met ysterboeie.
[A]   Om 'n vonnis wat opgeskrywe is, aan hulle te voltrek; hierdie eer sal
      daar vir al sy heiliges wees.
Psalm 150
[B]   Loof God in sy heiliges; loof Hom in die uitspansel van sy krag.
[A]   Loof Hom oor sy magtige dade; loof Hom na die volheid van sy
      grootheid.
                                    27


Toon 2

Die Sanhedrin van die Jode kom nou ooreen
om die Skepper en Formeerder van alle dinge
aan Pilatus oor te lewer.
O die wetteloses!
O die ongelowiges!
Want hulle maak Hóm gereed vir oordeel
wat kom om die lewende en die dode te oordeel.
Hulle berei Hóm voor vir Lyding
wat die lyding van die hartstogte genees.
Lankmoedige Here,
groot is u barmhartigheid. Eer aan U!


[B]   Loof Hom met basuingeklank, loof Hom met harp en siter.

Nadat Judas die oortreder, o Heer,
tydens die maaltyd sy hand saam met U in die skottel gedoop het,
het hy sy hande op misdadige wyse
uitgesteek om die silwerstukke te ontvang.
En hý wat die waarde van die mirre bepaal het,
het nie geskroom om U te verkoop nie,
U wat van onskatbare waarde is.
Hý wat sy voete uitgesteek het om gewas te word,
het die Meester op bedrieglike wyse gekus,
om Hom aan die wetteloses te verraai.
Uitgewerp uit die koor van die Apostels,
en nadat hy die dertig silwerstukke neergegooi het,
het hy nie u Opstanding op die derde dag gesien nie.
Ontferm U daardeur oor ons.

[A]   Loof Hom met tamboeryn en koordans, loof Hom met snarespel en fluit.

Judas die bedrieglike verraaier,
het met ‘n bedrieglike kus
die Heiland en Here oorgelewer.
Hy het die Meester van almal
soos ‘n slaaf aan die wetteloses verkoop.
En soos ‘n lam ter slagting het Hy gevolg,
Hý die Lam van God, die Seun van die Vader,
Hý wat alleen ryk aan barmhartigheid is.

[B]   Loof Hom met welluidende simbale, loof Hom met simbale van blydskap. Laat
      alles wat asem het die Here loof.

Judas die dienaar en bedrieër,
die dissipel en samesweerder,
die vriend en aanklaer,
is deur sy dade ontmasker.
                                      28


Want hy het die Leraar gevolg,
maar in sy gemoed het hy die verraad bedink.
Hy het vir homself gesê:
Ek sal Hom oorlewer
en die geld wat ingesamel is as bate verkry.
Hy wou hê dat die mirre verkoop word,
en dat Jesus met lis gevang word.
Hy het ‘n kus gegee,
hy het Christus oorgelewer.
En soos ‘n lam ter slagting het Hy gevolg,
Hý wat alleen goedhartig en mensliewend is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Die Lam wat Jesaja verkondig het
kom uit vrye wil om geslag te word,
en Hy gee sy rug oor aan geseling,
en sy wange aan slae.
En sy gesig het Hy nie uit skaamte vir hul bespuwing afgewend nie.
Hy word tot 'n skandelike dood veroordeel.
Hy wat sonder sonde is aanvaar alles uit vrye wil,
sodat Hy aan almal die opstanding uit die dode kan skenk.
             DIE DOKSOLOGIE

Leser        U kom toe die heerlikheid, Here ons God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid. Amen.

Priester     Eer aan U wat ons die lig laat sien het.

Leser (lees die Klein Doksologie)

Eer aan God in die hoogste hemele, en vrede op aarde, in die mense 'n
welbehae.
Ons besing U, ons loof U, ons aanbid U, ons verheerlik U, ons dank U vir u
groot heerlikheid.
Here Koning, hemelse God, almagtige Vader;
Here eniggebore Seun, Jesus Christus;
en Heilige Gees.
Here God, Lam van God, Seun van die Vader, wat die sonde van die wêreld
wegneem, ontferm U oor ons, U wat die sondes van die wêreld wegneem.
Aanvaar ons smeking, U wat sit aan die regterhand van die Vader, en ontferm
U oor ons.
Want U alleen is heilig, U alleen is die Heer, Jesus Christus, tot eer van God
die Vader. Amen.
Ek sal U elke dag loof, en u Naam prys tot in ewigheid, ja tot in alle ewigheid.
Here, U het vir ons 'n toevlug geword van geslag tot geslag. Ek het gesê: O
Here, ontferm U oor my. Genees my siel, want ek het teen U gesondig.
                                     29


Here, tot U het ek my toevlug geneem. Leer my om u wil te doen, want U is
my God. Want by U is die fontein van die lewe. In u lig sal ons die lig sien.
Laat u barmhartigheid voortduur vir die wat U ken.
Gee, Here, dat ons vandag van sonde bewaar mag word.
Lofwaardig is U, o Heer, die God van ons vaders, en geprys en verheerlik is u
Naam tot in ewigheid. Amen.
Laat u barmhartigheid, Here, oor ons wees, soos ons ons hoop gestel het op
U.
Lofwaardig is U, o Here, leer my u gebooie.
Lofwaardig is U, o Meester, gee my insig in u gebooie.
Lofwaardig is U, o Heilige, verlig my met u gebooie.
U barmhartigheid, Here, is tot in ewigheid. Laat vaar nie die werke van u
hande nie.
U kom toe die lofprysing, U kom toe die lofgesang, U kom toe die heerlikheid,
Vader, Seun, en Heilige Gees, nou en altyd en tot in ewigheid. Amen.

Diaken*      Laat ons ons oggendgebed tot die Here voleindig.

Volk         Here, ontferm U. En so na die volgende bede.

Diaken*      Help ons, red ons, ontferm U oor ons en bewaar ons, o God,
             deur u genade.

             Dat die hele dag volmaak, heilig, vreedsaam en sonder sonde
             mag wees, vra ons die Heer.

Volk         Skenk dit, o Heer. En so na elk van die volgende bedes.

Diaken*      Om ‘n engel van vrede, ‘n getroue gids en behoeder van ons
             siele en liggame, vra ons die Heer.

             Om vergifnis en kwytskelding van ons sondes en oortredinge,
             vra ons die Heer.

             Om wat goed en voordelig is vir ons siele, en om vrede vir die
             wêreld, vra ons die Heer.

             Dat ons die oorblywende tyd van ons lewe in vrede en
             boetvaardigheid mag voleindig, vra ons die Heer.

             Om ‘n Christelike einde aan ons lewens, vreedsaam en sonder
             lyding of rede tot skaamte, en om ‘n goeie verweer voor die
             ontsagwekkende regterstoel van Christus, laat ons vra.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.
                                      30



Priester     Want U is 'n God van barmhartigheid, medelye en
             mensliewendheid en tot U stuur ons die lof omhoog, tot die
             Vader en die Seun en die Heilige Gees, nou en altyd en tot in
             ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Die priester sê in 'n gedempte toon

             Die Gebed by die Buig van die Hoof

             Heilige Here, wat in die hemel woon, en ag slaan op wat hier
             benede is, en met u alsiende oog op heel die skepping neerkyk,
             voor U het ons die nek van siel en liggaam gebuig, en ons
             smeek U: Heilige der Heiliges, strek u onsienlike hand uit u
             heilige woonplek en seën ons almal, en as ons opsetlik of
             onopsetlik gesondig het, vergewe ons, as die goeie en
             mensliewende God, terwyl U ons u aardse en hemelse seëninge
             skenk.

(hardop)     Want aan U behoort dit om barmhartig te wees en ons te red,
             ons God, en tot U stuur ons die lof omhoog, tot die Vader en die
             Seun en die Heilige Gees, nou en altyd en tot in ewigheid.

Volk         Amen.

             Die Apostiga – Toon 8

Vandag het die bose Sanhedrin teen Christus byeengekom
en ydele dinge teen hom beplan,
om die onskuldige aan Pilatus te oorhandig om Hom dood te maak.
Vandag hang Judas 'n strop van geld om sy nek,
en word hy hierdie tydelike asook die goddelike lewe ontneem.
Vandag profeteer Kajafas onwillekeurig deur te sê:
"Dit is voordelig dat een man sterwe vir die volk",
want Hy het gekom om vir ons sondes te ly,
sodat Hy ons van die slawerny van die vyand kan bevry,
want Hy is goed en mensliewend.

Vers 1.      Hy wat my brood geëet het, het die hakskeen teen my opgelig.
                                     31


Vandag verberg Judas sy voorgee van liefde vir die armes
en openbaar hy die gedaante van sy gierigheid;
hy gee nie meer om vir die behoeftiges nie,
hy verkoop nie meer die mirre van die sondares nie,
maar die hemelse Mirre,
en eien homself daarvan die stukke silwer toe;
hy haas hom na die Jode, en sê vir die oortreders:
"Wat sal julle my gee, en ek sal Hom aan julle oorgee?"
O die gierigheid van die verraaier!
Hy beskou die verkoping as winsgewend;
in ooreenstemming met die bedoeling van die kopers,
beskou hy die saak van Hom wat verkoop word;
hy stry nie oor die prys nie,
maar verkoop Hom soos 'n voortvlugtige slaaf;
want dit is die gewoonte onder rowers
dat hulle weggooi wat waardevol is;
nou gooi die dissipel wat heilig is vir die honde;
want die raserny van die gierigheid
het hom teen die Meester laat tier;
laat ons vlug van sy onderneming terwyl ons roep:
"Lankmoedige Here, eer aan U!"

Vers 2:      Hy het uitgegaan en gespreek. Al my vyande fluister teen my;
             hulle het onheil teen my bedink.

Jou houding is vol bedrog, wettelose Judas,
want siek van hebsug, het jy vir jouself haat vir die mensdom verkry.
As jy rykdom liefgehad het,
waarom het jy met Hom verkeer wat oor die armoede geleer het?
Maar as jy Hom liefgehad het, waarom het jy Hom wat bo enige prys was,
verkoop
en Hom verraai om vermoor te word?
Bewe, o son, o aarde kreun,
en roep skuddend uit,
"Lankmoedige Here, eer aan U!"

Vers 3: Hulle het 'n wettelose woord teen my gespreek: "Nou dat hy slaap, sal
hy weer opstaan?"

Laat geen oningewyde, o gelowiges,
laat niemand met bedrog
tot die tafel van die Meester se maaltyd nader, soos Judas nie;
want hy, terwyl hy die brok daarvan ontvang het,
het hom teen die Brood gekeer;
uiterlik 'n dissipel, maar in werklikheid daar as 'n moordenaar,
wat hom saam met die Jode verheug,
terwyl hy saam met die Apostels eet;
met haat het hy 'n kus gegee,
en met die kus het hy Hom verkoop wat ons van die vloek verlos het,
die God en Redder van ons siele.
                                      32


Eer aan die Vader en aan die Seun en aan die Heilige Gees.

Jou houding is vol bedrog, wettelose Judas,
want siek van hebsug, het jy vir jouself haat vir die mensdom verkry.
As jy rykdom liefgehad het,
waarom het jy met Hom verkeer wat oor die armoede geleer het?
Maar as jy Hom liefgehad het, waarom het jy Hom wat bo enige prys was,
verkoop
en Hom verraai om vermoor te word?
Bewe, o son, o aarde kreun,
en roep skuddend uit,
"Lankmoedige Here, eer aan U!"

Nou en altyd en tot in ewigheid. Amen.

Toon 5

Toe U u dissipels ingewy het, o Heer,
het U hulle geleer deur te sê:
"My vriende, sien toe dat geen vrees julle van my skei nie.
Want al ly ek,
is dit tog ter wille van die wêreld.
Neem dan geen aanstoot as gevolg van my nie;
want Ek het nie gekom gedien te word nie,
maar om te dien
en my lewe as losprys vir die wêreld te gee.
As julle dan my vriende is,
volg my na.
Hy wat eerste wil wees, laat hom die laaste wees;
die meester soos die dienaar.
Bly in my,
sodat julle vrugte soos 'n tros druiwe mag dra,
want Ek is die Wynstok van die lewe."

Priester     Dit is goed om die Here te dank en om tot u Naam te
             psalmsing, o Allerhoogste; om in die môre u barmhartigheid te
             verkondig en u waarheid in die nag.

Leser        Heilige God, Heilige Magtige, Heilige Onsterflike, ontferm U
             oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.
                                     33


             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees,
             nou en altyd en tot in ewigheid.

Volk         Amen.

             Apolitikion - Toon 8

Toe die glorieryke Dissipels by die voetwassing tydens die maal verlig is,
het die goddelose Judas, siek van geldsug, verduister geraak,
en het Hy U, die regverdige Regter, aan die wettelose regters oorgelewer.
Aanskou, o liefhebber van geld, hom wat homself ter wille hiervan opgehang
het.
Vlug van die onversadelike siel wat so iets teen die Meester gewaag het.
O Heer, wat teenoor almal goed is, eer aan U.

             Die Dringende Litanie

Diaken*      Laat ons sê, met ons hele siel en ons hele verstand, laat ons sê.

Volk         Here, ontferm U.

Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.
                                      34


             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
             hulle wat daarin dien en hulle wat sing, en vir die volk hier
             teenwoordig, wat wag op u groot en ryke barmhartigheid.

             Die Smeekgebed

Priester (in 'n gedempte toon)

              Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
             barmhartigheid. Laat u deernis op ons neerdaal en op u hele
             volk wat wag op u ryke barmhartigheid.

(hardop)     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Diaken*       Wysheid.

Leser        Seën.

Priester     Geseënd is Hy Wat Is, Christus ons ware God, immer, nou en
             altyd en tot in ewigheid.

Leser        Amen. Mag die Here God die heilige en onfeilbare geloof
             van die vrome, Ortodokse Christene saam met sy heilige
             Kerk versterk tot in ewigheid.
                                      35


Priester     Hoogheilige Theotokos, red ons.

Leser        Eerbiedwaardiger as die Gerubim, en onvergelyklik
             glorieryker as die Serafim, het u ongeskonde God die
             Woord gebaar. Ware Theotokos, ons verheerlik u.

Priester     Eer aan U, Christus God, ons hoop, eer aan U.

Leser        Eer aan die Vader en aan die Seun en aan die Heilige Gees,
             nou en altyd en tot in ewigheid.

             Here, ontferm U. (3x) Seën, vader.

Die priester staan in die Heilige Deure met sy gesig na die Volk, en doen die
Groot Wegsending soos volg:

Priester     Mag Hy wat ter wille van ons verlossing na sy vrywillige Lyding
             gaan, Christus ons ware God, deur die gebede van sy al-
             onbevlekte, al-onskuldige, heilige Moeder, deur die beskerming
             van die eerbiedwaardige, hemelse Liggaamlose Kragte, die krag
             van die Kosbare en Lewendmakende Kruis, die gebede van die
             eerbiedwaardige, glorieryke Profeet, Voorloper en Doper,
             Johannes, van die heilige, glorieryke en alomgeëerde Apostels,
             van die heilige, glorieryke en seëvierende martelare, van ons
             heilige Goddraende Vaders en Moeders wat stralend in die
             askese was, van die heilige en regverdige Voorouers van God,
             Joachim en Anna, en van al die heiliges, Hom oor ons ontferm
             en ons red, want Hy is 'n goeie en mensliewende en
             barmhartige God.

             Deur die gebede van ons heilige vaders, Here Jesus Christus
             ons God, ontferm U oor ons en red ons.

Volk         Amen.
                                     36


 Terwyl die Ses Psalms gelees word, lees die priester die

                           Twaalf Oggendgebede

1.     Ons dank U, Here ons God, wat ons uit die slaap laat opstaan het en 'n
woord van lof in ons mond geplaas het, om u heilige Naam te aanbid en aan
te roep. En ons bid U: stuur nou ook, terwille van u medelye wat U nog altyd
in ons lewens bewys het, u hulp oor hulle neer wat voor die aangesig van u
heilige heerlikheid staan en wag op u ryke barmhartigheid. En gee dat hulle U
altyd met ontsag en liefde sal dien, loof, en besing, en u onuitspreeklike
goedheid sal aanbid. Want U kom toe alle heerlikheid, eer en aanbidding,
Vader, Seun en Heilige Gees, nou en altyd en tot in ewigheid. Amen.

2.     In die nag ontwaak ons gees tot U, ons God, want u gebooie is 'n lig op
die aarde. Leer ons om geregtigheid en heiligheid in u vrees te volbring. Want
ons verheerlik U, ons God wat waarlik bestaan. Neig U oor en hoor ons. En
dink, Here, by name aan almal hier teenwoordig wat saam met ons bid, en
red hulle deur u krag. Seën u volk en heilig u erfdeel. Skenk vrede aan u
wêreld, aan u Kerke, aan die priesters, aan ons regeerders, en aan heel u
volk. Want geloofd en verheerlik word u aleerbiedwaardige en verhewe naam,
van die Vader en die Seun en die Heilige Gees, nou en altyd en tot in
ewigheid. Amen.

3.     In die nag ontwaak ons gees tot U, ons God, want u gebooie is 'n lig.
Leer ons, o God, u geregtigheid, u bevele en u voorskrifte. Verlig die oë van
ons verstand, sodat ons nooit in sondes tot die dood toe mag slaap nie.
Verdryf alle duisternis uit ons harte. Skenk ons die Son van geregtigheid, en
bewaar ons lewe ongeskonde van skadelike invloede deur die seël van u
Heilige Gees. Rig ons skrede op die weg van vrede. Gee dat ons die daeraad
en die dag met blydskap mag aanskou, sodat ons die oggendgebede tot U
mag opstuur. Want aan U behoort die mag, en aan U behoort die koninkryk
en die krag en die heerlikheid: aan die Vader en die Seun en die Heilige
Gees, nou en altyd en tot in ewigheid. Amen.

4.      Meester ons God, heilig en ondeurgrondelik, wat die lig beveel het om
uit die duisternis te skyn, wat ons deur die nag se slaap laat rus het, en ons
weer laat opstaan het om u goedheid te verheerlik en af te smeek; deur u eie
goedhartigheid wat pleit by U: Aanvaar ons waar ons U nou aanbid en na die
krag van ons vermoë dank, en skenk ons alles waarvoor ons vra wat tot ons
verlossing sal lei. Maak ons kinders van die lig en van die dag, en erfgename
van u ewige goeie dinge. Dink, Here, in die volheid van u medelye, aan u hele
volk, aan hulle wat hier saam met ons aanwesig is en saam met ons bid, en
aan al ons broers en susters, op land en op die see, en op alle plekke van u
heerskappy, wat die behoefte het aan u mensliewendheid en bystand, en
skenk hulle u groot barmhartigheid. Sodat ons altyd na liggaam en siel
behoue mag bly en u wonderbare en geprese naam met vrymoedigheid mag
verheerlik, van die Vader en die Seun en die Heilige Gees, nou en altyd en tot
in ewigheid. Amen.
                                      37


5.      Skatkis van die goeie, ewige bron, Heilige Vader, wat wonders doen,
almagtige heerser oor die heelal, ons almal aanbid U en smeek U, met 'n
beroep op u barmhartigheid en medelye, om tot hulp en beskerming van ons
geringheid te kom. Dink, Here, aan u smekelinge. Aanvaar ons almal se
oggendgebede soos wierook voor u aangesig, en ag nie een van ons
verwerplik nie, maar bewaar ons almal deur u deernisvolle dade. Dink, Here,
aan hulle wat waak en sing tot u lof, en dié van u eniggebore Seun, ons God,
en u Heilige Gees. Wees hulle Helper en Beskermer. Aanvaar hulle smekinge
op u geestelike altaar bo die hemele. Want U is ons God, en tot U stuur ons
die lof omhoog, tot die Vader en die Seun en die Heilige Gees, nou en altyd
en tot in ewigheid. Amen.

6.      Ons dank U, Here, God van ons verlossing, dat U alles vir die welsyn
van ons siele doen, sodat ons altyd opsien tot U, die Verlosser en Weldoener
van ons siele. Want in dié deel van die nag wat verby is, het U ons rus gegee,
en ons opgewek uit ons beddens om in aanbidding van u dierbare naam hier
te staan. Daarom bid ons U, Here: Gee ons die genade en krag, sodat ons
waardig geag mag word om met insig tot U te sing, en om onophoudelik te
bid, terwyl ons ons eie heil met vrees en bewing uitwerk, met die bystand van
u Christus. Dink, Here, aan hulle wat in die nag tot U roep. Verhoor hulle en
ontferm U oor hulle, en verbrysel onder hulle voete die onsigbare, vyandige
teenstanders. Want U is die Vredevors en die Redder van ons siele, en tot U
stuur ons die lof omhoog, tot die Vader en die Seun en die Heilige Gees, nou
en altyd en tot in ewigheid. Amen.

7.     O God en Vader van ons Here Jesus Christus, wat ons uit die bed laat
opstaan het, en ons by die uur van gebed byeengebring het, gee ons genade
as ons ons monde oopmaak, en aanvaar ons danksegging wat ons na
vermoë tot U rig. En leer ons u voorskrifte, want ons weet nie hoe om na
behore te bid nie, tensy U, Here, ons deur u Heilige Gees lei. Daarom bid ons
U: As ons tot en met die teenswoordige uur gesondig het in woord, daad of
gedagte, opsetlik of onopsetlik, gee ons kwytskelding, vergewe ons en spreek
ons vry. Want as U wetteloosheid aansien, Here, Here, wie sal bestaan?
Want by U is versoening. Want U alleen is heilig, 'n Helper, en 'n kragtige
Beskermer van ons lewens, en tot U is ons lofsang voortdurend. Mag die
heerskappy van u koninkryk geloof en verheerlik word, van die Vader en die
Seun en die Heilige Gees, nou en altyd en tot in ewigheid. Amen.

8.      Here, ons God, wat die traagheid wat die slaap meebring van ons
verdryf het, en ons met 'n heilige wekroep byeengeroep het, om ons hande in
die nag op te hef, en U te dank vir die oordele van u geregtigheid, aanvaar
ons gebede, ons smekinge, ons belydenisse, ons nagtelike erediens. En
skenk aan ons, o God, 'n onbeskaamde geloof, 'n vaste hoop en ongeveinsde
liefde. Seën ons kom en ons gaan, ons dade en werke, woorde en gedagtes,
en gee dat ons die dagbreek tegemoet mag gaan terwyl ons die
goedertierenheid van u onuitspreeklike goedhartigheid prys, besing en loof.
Want geloofd word U alheilige naam, en verheerlik is u koninkryk, van die
Vader en die Seun en die Heilige Gees, nou en altyd en tot in ewigheid.
Amen.
                                     38


9.      Laat die suiwer lig van die kennis van U as God in ons harte skyn, o
mensliewende Meester, en open die oë van ons verstand om u
Evangelieboodskap te verstaan. Plant in ons ontsag vir u saligmakende
gebooie, sodat ons, nadat ons alle vleeslike begeertes vertrap het, ons kan
wend tot 'n geestelike lewenswyse, deur alles wat U behaag te dink sowel as
te doen. Want U is ons heiliging en verligting, en tot U stuur ons die lof
omhoog, tot die Vader en die Seun en die Heilige Gees, nou en altyd en tot in
ewigheid. Amen.
10.     Here, ons God, wat vergifnis deur bekering aan die mensdom geskenk
het, en vir ons as 'n voorbeeld van die erkentenis en belydenis van sondes,
die bekering tot vergifnis van die profeet Dawid voorgehou het: Ontferm U, o
Meester, volgens u groot barmhartigheid oor ons wat deur 'n menigte, groot
misstappe geval het, en wis ons ongeregtighede uit volgens die
menigvuldigheid van u medelye. Want ons het gesondig teen U, wat die
verborge en bedekte dinge van die mensehart ken, en alleen die gesag het
om sondes te vergewe. Skep in ons 'n rein hart, versterk ons deur u
bestierende Gees, maak aan ons die vreugde van u heil bekend, en verwerp
ons nie van u aangesig nie. Maar, daar U goed en mensliewend is, laat dit u
tot welbehae wees dat ons U tot ons laaste asem 'n offer van geregtigheid, en
'n offergawe op u heilige altare mag opdra. Deur die barmhartigheid,
ontferming en mensliewendheid van u eniggebore Seun, met Wie U geloof
word, saam met u alheilige, goeie en lewendmakende Gees, nou en altyd en
tot in ewigheid. Amen.

11.    O God, ons God, wat die geestelike en redelike magte deur u wil tot
stand gebring het, ons bid U en smeek U, aanvaar die lofprysing wat ons en
al u skepsels U na vermoë bring, en beloon ons met die ryke gawes van u
goedheid. Want voor U buig elke knie van dié wat in hemel, en dié wat op die
aarde en dié wat onder die aarde is, en alles wat asem het en alle skepsels
besing u ondeurgrondelike heerlikheid. Want U alleen is die ware God, ryk
aan barmhartigheid. Want al die Kragte van die Hemele prys U en tot U stuur
ons die lof omhoog, tot die Vader en die Seun en die Heilige Gees, nou en
altyd en tot in ewigheid. Amen.

12.    Ons prys U, ons besing U, ons loof U en dank U, o God van ons
vaders, dat U die duisternis van die nag laat verbygaan en ons weer die
daglig getoon het. Maar ons smeek u in u goedheid: Vergewe ons sondes, en
aanvaar ons smeekgebed in u grote medelye, want tot U neem ons ons
toevlug, die barmhartige en almagtige God. Laat die ware Son van u
geregtigheid in ons harte skyn. Verlig ons verstand en bewaar al ons sintuie,
sodat ons, soos in die dag, fatsoenlik mag wandel op die weg van u gebooie,
en tot die ewige lewe mag kom; want by U is die bron van die lewe, en mag
ons waardig geag word om ons te kan verheug in u ontoeganklike lig. Want U
is ons God, en tot U stuur ons die lof omhoog, tot die Vader en die Seun en
die Heilige Gees, nou en altyd en tot in ewigheid. Amen.
                      39




    METTE VIR GROOT EN
    HEILIGE DONDERDAG
wat op Groot en Heilige Woensdagaand gesing word
