                                           1


Menaion Augustus 12 Die H. Martelare Fotius en Anicetus

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende 3 stigiere vir die martelare

Toon 4        (Ἔδωκας σηµείωσιν)

O alleredele stryders,
julle het die vuur nie gevrees nie,
en ook nie die implemente wat aan julle sny nie,
ook nie die alleronredelike woede van hom wat julle op dwase wyse veroordeel het
nie,
ook nie die aanvalle van leeus of die kook van ketels nie,
ook nie die afkap van jul ledemate nie,
ook nie die bittere doodsvonnis, wat julle onsterflik maak
en roemryk na die onsterflike God stuur nie.

Julle wat edel en al-loflik is,
het ‘n allersalige einde ontvang,
in alle opsigte eerwaardig,
soos deur hulle wat waardig is, verlang,
en ook jul ewige verwagtinge;
en julle laat vir ons fonteine van wonders opwel
wat die vlam van die hartstogte na liggaam en siel wegneem
van hulle wat altyd jul jaarlikse fees reggelowig vier.

Die glorieryke Fotius en Godgesinde Anicetus,
die in alles voortreflike paar,
deur die glans van die Drie-eenheid verheerlik
en deur die skoonheid van hul letsels getooi,
verheug hulle altyd saam met die Engele,
en verleen verligting en barmhartigheid
aan hulle wat met geloof hul glorieryke en heilige stryd vier.

Stigiere van die Heilige Maximus die Belyer - Toon 4 (Ὡς γενναῖον ἐν Μάρτυσι)

O Heilige Maximus, jy het Hom verkondig
wat, soos dit sy welbehae was,
in sy medelye mens geword het
en wat in twee wille en energieë waargeneem word,
en daardeur die oopgesperde monde van besoedeldes toegestop het
wat, deur die kwaadwilligheid van die duiwel wat die boosheid listig bewerk,
meen dat Hy een wil en een energie het.

Met die koorde van jou dogmas,
o beroemde Vader Maximus,
het jy die kwaadgesinde, praatsieke Pyrrhus gewurg.
En jy het vervolginge en verdrukkinge dapper verduur,
                                          2


toe jy op aaklige wyse gegésel en jou tong uitgesny
asook jou heilige hand afgekap is wat altyd tot God verhef was,
en waarmee jy voortdurend die mees verhewe dogmas geskryf het.

Jou heilige tong, o Vader,
het soos ‘n snelskrywende pen geword
wat deur die Gees skerpgemaak is,
en wat deur genade met skone skrif
die boekrol van Goddelike deugde,
en die noukeurige waarheid in verband met die dogmas
asook die vleeswording van Hom
wat Hom aan die mensdom in twee nature en een persoon wou openbaar,
op die tafels van ons harte skryf.

Eer aan die Vader en aan die Seun en aan die Heilige Gees.

Doksastikon – Toon 8

Ons, die skare Monnike, eer jou as ons leermeester, o Maximus.
Want deur jou het ons geleer om die waarlik reguit weg te bewandel.
Salig is jy, want jy het Christus gedien
en oor die mag van die vyand geseëvier,
o metgesel van Engele,
en tentgenoot van Heiliges en Regverdiges.
Bid saam met hulle tot die Heer
dat Hy Hom oor ons siele mag ontferm.

Nou en altyd en tot in ewigheid. Amen.

Van die Fees - Toon 8

Die ligtende wolk van die Verheerliking,
waarin Moses en Elía was,
het die duisternis van die Wet vervang,
en ná hulle die heerlikheid wat alle lig te bowe gaan, waardig geag is,
het hulle tot God gespreek:
“U is ons God, die Koning van die ewigheid.”

Apostiga – Toon 2          (Οἶκος τοῦ Ἐφραθᾶ)

Laat ons ons met ywer na die berg Tabor haas
om die heerlikheid
van Christus ons Verlosser,
die Koning van almal, te aanskou.

Vers 1.      Aan U behoort die hemel, aan U ook die aarde; die wêreld en sy
             volheid – U het dit gegrond. (Ps.88:12)

O my Verlosser,
U het op die Berg Tabor
                                          3


aan Moses, Elía en die uitverkore Dissipels verskyn,
en helderder as die son geskyn.

Vers 2. Tabor en Hermon sal jubel in u Naam.

O my Verlosser,
toe hulle die stem van die Vader hoor
wat u heerlikheid bevestig,
het die Dissipels uit vrees met hul hoofde op die aarde neergeval.

Doksastikon van die H. Maximus – Toon 6

O Heilige Vader, die berig van wat jy bereik het, het oor die hele aarde uitgegaan.
Daarom het jy in die hemele ‘n beloning vir jou arbeid ontvang.
Jy het die slagordes van die demone vernietig
en die rangordes van die engele bereik,
wie se lewe jy onberispelik nagevolg het.
Daar jy vrymoedigheid by Christus ons God het,
vra Hom om vrede vir ons siele.

Van die Fees – Toon 8

Toe U aan hulle wat saam met U die berg bestyg het
die onduidelike glans van u Godheid ontbloot het, o Christus,
het U hulle deelgenote aan u bo-wêreldse heerlikheid gemaak.
Daarom het hulle, met God vervul, uitgeroep:
“Dit is goed dat ons hier is.”
Saam met hulle besing ook ons vir ewig
U wat van gedaante verander het,
o Christus ons Verlosser.

Apolitikion van die Heilige Maximus – Toon 8

Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Maximus,
God-geïnspireerde sieraad van monnike,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.
Apolitikion van die Fees - Toon 7

U het op die berg van gedaante verander, o Christus God,
en u heerlikheid aan u dissipels getoon,
vir sover hulle dit kon hanteer.
Laat u ewige Lig ook oor ons, sondaars, skyn,
deur die gebede van die Theotokos:
O Gewer van lig, eer aan U.


Die Veranderlike vir die Mettediens
                                          4


Kathisma ná die Eerste Psalmlesing - Toon 4 (Κατεπλάγη Ἰωσὴφ)

U het op die berg Tabor van gedaante verander, o Verlosser,
en daardeur die verandering tot u heerlikheid aangedui
wat sterwelinge tydens u ontsagwekkende wederkoms sal ondergaaan.
Moses en Elía was met U in gesprek.
U het drie van die Dissipels saamgenooi
wat vanweë die ligglans buite hulself geraak het,
toe hulle u heerlikheid duidelik sien, o Meester.
U wat hulle destyds met u Lig bestraal het,
verlig ook ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal: U het op die berg Tabor…

Kathisma ná die Tweede Psalmlesing – Toon 4            (Κατεπλάγη Ἰωσὴφ)

Op die berg Tabor, o Heiland,
het U van gedaante van verander
en aan u uitverkore Dissipels u heerlikheid getoon, o Christus,
toe U die onveranderlikheid van u Godheid voortgestraal het.
In ‘n wolk van lig het U Elía en Moses genooi
wat met U in gesprek verkeer het.
Daarom het Petrus ook gesê:
“O Medelydende, dit is goed om hier saam met U te wees.”
U wat destyds u lig op hulle geskyn het,
verlig ook ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Op die berg Tabor, o Heiland…

Kathisma van die Heilige Martelare, ná die Derde Ode van die Kanon (wat nog
vertaal moet word)

Toon 4       (Ὁ ὑψωθεὶς ἐν τῷ Σταυρῷ)

O befaamde Fotius en salige Anicetus,
ná julle die opgeblasenheid van die vyand neergewerp het
deur die verduur van verskrikkinge,
het julle die hemel vreugdevol bewoon, o oorwinnaars.
Daarom word julle vir alle ewigheid salig genoem
en bid julle tot Christus vir ons wat jul gedagtenis vier.

Eer aan die Vader en aan die Seun en aan die Heilige Gees.

Vir die Heilige Maximus – Toon 3         (Τὴν ὡραιότητα)
                                           5



O salige Vader Maximus,
wat jy met jou lewenswyse vermag het,
verlig waarlik die skrede van almal wat jou met geloof navolg.
Red daarom deur jou gebede
van alle benoudheid
hulle wat jou altyd met liefde salig noem,
deur die goeie Christus te smeek, o bewonderenswaardige.

Nou en altyd en tot in ewigheid. Amen.

Vir die Fees – Toon 3

O Woord van God,
U het die ware afkynsel van u Goddelike heerlikheid
aan u dissipels getoon, vir sover hulle dit kon hanteer,
toe U op die berg Tabor van gedaante verander het.
Mag ook ons wat U besing
saam met hulle verlig word,
o enig onveranderlike, almagtige Jesus,
wanneer ons met geloof eendragtig uitroep:
“Eer aan u koninkryk, o Christus.”

Kontakion van die H. Maximus – Toon 6            (Τὴν ὑπὲρ ἡµῶν)

Die driemaal-stralende Lig wat in jou siel gewoon het,
het jou as uitverkore werktuig, o alsalige.
Want tot aan die eindes van die wêreld,
o salige Maximus,
maak jy die Goddelike dinge duidelik
en verklaar jy denkbeelde wat moeilik is om te begryp,
terwyl jy duidelik aan almal
die Drie-eenheid as bo-wesenlik en beginloos verkondig.

Ikos

Die grondslag van priesters, die voetstuk van die dogmas,
die basuin van wysheid, die kruin van Martelare
en steun van gelowiges, die wonderbare Maximus,
word vandag deur sy heilie gedagtenis aan die wêreld voorgehou.
Rys daarom almal omhoog tot sy glans,
terwyl julle die vrymoedigheid en ywer loof
wat hy vir reggelowigheid geopenbaar het,
waarvoor hy hom waarlik as herder vir sy kudde standvastig teen die wolwe opgestel
het,
waarvoor hy met oorwinningspryse gekroon is toe hy hulle neergewerp het,
terwyl hy duidelik aan almal
die Drie-eenheid as bo-wesenlik en beginloos verkondig.

Kontakion van die Heilige Martelare – Toon 2               (Τὰ ἄνω ζητῶν)
                                         6



Laat ons, die gelowiges, die heilige soldate loof
en die jukpaar van Christus se heerlikheid huldig,
en laat ons almal wat stryders liefhet,
hulle met lofsange kroon as standvastige heroute van reggelowigheid
en ware liefhebbers van God.

Ikos

Daar ek vanweë my skandelike en onheilige dade en gedagtes
stof en as is, verrotting en ‘n wurm,
smeek ek U, enig Mensliewende, en val ek voor U neer:
Reinig my met die spons van u medelye, o Christus,
van die smet wat ek met my woorde en dade versamel het,
verlig die duisternis van my denke deur die glans van u genade,
sodat ek op waardige wyse die standvastigheid van die martelare mag verkondig, o
my Heiland,
deur hulle met lofsange te kroon.

Sinaksarion

Op die 12 van vandeesmaand die Gedagtenis aan die Heilige Martelare Fotius en
Anicetus.

Verse.        Die vuur verbrand Anicetus saam met Fotius,
              hulle wat deur ‘n huis van lig as onoorwonnenes gedra word.

              Op die 12de het vuur Fotius en Anicetus gedood.

Die Heilige Castor en Palamon wat in vrede vervolmaak is.

Die Heilige Twaalf Martelaarsoldate, van Kreta afkomstig, wat deur die swaard
vervolmaak is.

Op dieselfde dag die Gedagtenis aan die Heilige Martelare Pamfilus en Capito wat
deur die swaard vervolmaak is.

Op dieselfde dag die Gedagtenis aan die Heilige Sergius en Stefanus wat in vrede
vervolmaak is.

Deur die gebede van u Heiliges, o God, ontferm U oor ons. Amen.

Eksapostilarion van die H. Maximus – Toon 2 (Γυναῖκες ἀκουτίσθητε)

Die dieptes van u oordele is deur die Gees ondersoek,
maar dié van die Gees, o Verlosser,
het Maximus, as regmatige filosoof, in gees en krag ondersoek,
en u dubbele wil en energie verkondig.
Daarom word hy nou luisterryk vereer.
                                           7



Eksapostilarion van die Martelare – Toon 3      (Φῶς ἀναλλοίωτον Λόγε)

Fotius se lig het ‘n getuienis vir die menigtes geword,
terwyl Anicetus deur sy folteringe die dwaling oorwin het.
Daar hulle met Godskennis oor Christus se twee geboortes gespreek het,
laat ons hulle saam loof.

Eksapostiarion van die Fees – Toon 3 (oorspronklike wysie)

O Woord, die onveranderlike Lig van die Onverwekte Vader se Lig,
in u Lig wat vandag op Tabor verskyn het,
het ons die Vader as Lig gesien,
en ook die Gees as Lig,
wat die hele Skepping met Lig begelei.

Apostiga van die Lofpsalms – Toon 2     (Οἶκος τοῦ Ἐφραθᾶ)

Toe hy u Godheid op die berg Tabor aanskou, o Heiland,
het Moses uitgeroep:
“Die skadu het verby gegegaan,
die genade het gekom.”

Vers 1.      Aan U behoort die hemel, aan U ook die aarde; die wêreld en sy
             volheid – U het dit gegrond. (Ps.88:12)

Op die berg Tabor
het Elía en Moses oor u uitgang gepraat,
wat U vir ons sou vervul,
o Mensliewende.

Vers 2. Tabor en Hermon sal jubel in u Naam

Daar die drietal uit u Dissipels nie in staat was
om die weerligstraal van u Goddelike vorm te aanskou nie,
het hulle in vrees op die aarde neergeval, o Heiland.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2 (Οἶκος τοῦ Ἐφραθᾶ)

O medelydende Koning van almal,
verhef die horing van reggelowige heersers,
en skenk hulle oorwinnings,
deur die gebede van haar wat U gebaar het.

Die res van die Mettediens en die Wegsending.
