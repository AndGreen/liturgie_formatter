                                           1


Menaion Junie 14 - Die H. Profeet Elisa, H. Methodius die Belyer, Aartsbiskop
van Konstantinopel

Die Veranderlike vir die Vesperdiens

By “Heer, ek het U aangeroep” maak ons voorsiening vir ses verse en word die
volgende stigiere gesing.

Toon 8

Verheug jou, alwyse Elísa,
want ná jy jou gees van die liggaam se genietinge gereinig het,
het jy die strale van die Gees ontvang, o glorieryke,
en dit daarna aan almal meegedeel,
en jy is as heeltemal ligstralend geopenbaar.
Daarom het jy gaan woon by die nimmertanende lig
en bid jy altyd vir ons wat jou loof.

Toe Elia die yweraar jou, o salige Elísa, agterlaat,
stralend met ‘n dubbele genadegawe,
is hy waarlik as hemelse koetsier getoon,
en het jy hom nagedoen
deur die rivierstrome deur genade tot stilstand te bring,
en met groot vreugde het jy luisterryk daardeur gegaan
terwyl jy Christus verheerlik.

Jy skenk aan die gelowige Sunamitiese vrou van ouds
haar kind wat dood was
ná jy hom deur gebed opgewek het,
en jy word as ‘n eervolle God-geïnspireerde Profeet bewonder.
En dan omskep jy duidelik weer met sout die brak water tot vrugdraendheid
en doen jy tallose wonders, o salige,
deur die genade van die Almagtige Gees.
Daarom besing ons jou.

Toon 4

Ons ken jou as grondslag van die waarheid,
as steunpilaar van die geloof en bolwerk van die dogmas,
as verdediger van reggelowigheid en woning van reinheid,
as uitverkore vat van die aangename geur van die Gees,
as baie groot skatkis van leringe en fondament van Christus se Kerk,
o hoëpriester Methodius.

Jy het soos ‘n lewende instrument opgetree
wat weerklink met die asem van die Gees.
Want met jou vuurdruisende stem het jy Goddelike dinge gedonder
en die onkruid van die goddelose vyande verbrand,
wat nie met stoflike kleure die beeltenis van ons Heer en God
en van sy onbevlekte Moeder vereer nie.
                                          2



Jy word in die rangordes van die priesters,
die vergaderinge van die askete en kore van die Martelare gereken,
omdat jy om Christus ontwil ten bloede
standvastig weerstand gebied het teen die gruwelike regter
en sy waansin weerlê het,
en hoewel jy op bevel van die goddelose Koning in ‘n graf toegemaak is,
is jy ongeskonde bewaar, Godgesinde Vader.

Eer aan die Vader en aan die Seun en aan die Heilige Gees.

Toon 6

O Profeet en herout van Christus,
nooit word jy geskei van die troon van majesteit nie,
en jy staan altyd alle siekes by
waar jy in die hoogste hemele dien,
en jy seën die wêreld
terwyl jy orals verheerlik word.
Bid om versoening vir ons siele.

Nou en altyd en tot in ewigheid. Amen.

Theotokion – Toon 6

U is groot genadegawes waardig geag, o Maagd en Bruid van God,
omdat u in die vlees een van die Drie-eenheid gebaar het,
Christus die Leweskenkende,
tot verlossing van ons siele.

Of die Kruistheotokion (op Dinsdag- en Donderdagaande)

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Vir die Apostiga, word die liedere uit die Oktoig geneem, en dan die volgende lied vir
die Hiërarg:

Toon 4. Deur Patriarg Photius.

Vers. Kosbaar voor die aangesig van die Here is die dood van sy heiliges.

Vandag word die Kerk van God met blydskap beklee,
en sy verheug haar en roep uit:
“My skoonheid het meer luisterryk as die van enige stad geword,
want kyk, die groot kleinood onder Hoëpriesters,
die glorieryke Methodius,
                                          3


het sy reis na die hemel afgelê.”
Kom daarom, o liefhebbers van feeste,
die vergadering van die reggelowiges,
waar ons as koor rondom sy heilige kis staan
en ‘n vloed van genesinge daaruit ontvang,
laat ons hom smeek om Christus ons God te vra
dat die wêreld van alle ketterye verlos mag word.

Eer aan die Vader en aan die Seun en aan die Heilige Gees.

Toon 8

Laat ons die gelowiges met gesange
die hoogstes onder die profete eer,
die glansende sterre van die wêreld,
te wete Elía en Elísa,
en laat ons met vreugde tot Christus uitroep:
“Goedhartige Here, skenk u volk,
deur die smekinge van u profete,
vergewing van sondes en u groot barmhartigheid.”

Nou en altyd en tot in ewigheid. Amen.

Theotokion – Toon 8

Die hemelse dinge besing u, o Begenadigde,
o Moeder ongehuud,
en ons verheerlik u ondeurgrondelike geboortegewing.
O Theotokos, bid dat ons siele gered mag word.

Of die Kruistheotokion (op Dinsdag- en Donderdagaande)

Toe die vlekkelose Verskalf
die Kalf uit vrye wil aan die Kruis sien hang,
het sy swaar geweekla en uitgeroep:
“Wee my, my allerliefste Kind!
 Waarmee het die ondankbare Hebreërvolk U vergeld,
in hul begeerte om my kinderloos te laat,
van U verstoke, o Algeliefde?”

Apolitikion – Toon 4

Die engel in die vlees, die fondament van die Profete,
die tweede voorloper van Christus se koms,
Elía die glorieryke,
het die genade van bo op Elísa neergestuur,
en verdryf siektes en reinig melaatses,
en so laat hy genesinge opwel vir die wat hom eer.

Van die hiërarg – Toon 8
                                           4




Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Methodius,
God-geïnspireerde sieraad van monnike,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.
Die Veranderlike vir die Mettediens

Na die gebruiklike lesing uit die Psalmboek, sing ons een Kanon uit die Oktoig, en
een elk vir die Heiliges. Voor die Troparia sê ons: O Profeet van Christus, bid vir ons,
vir die Kanon van die H. Elísa, en: O Hiërarg van Christus, bid vir ons, vir die Kanon
van die H. Methodius.

Die Kanon van die Profeet – Toon 1 (moet nog vertaal word)

Die Kanon van die Hiërarg – Toon 2 (moet nog vertaal word)

Na die Derde Odes en Klein Litanie:

Kontakion van die Hiërarg – Toon 4

Deur die Kerk met die leerstellinge van reggelowigheid te bestraal,
het jy die newel van ketterye verdryf,
o hoëpriester Methodius,
en aan almal verkondig dat Christus uitgebeeld mag word.

Kathisma van die profeet – Toon 1

Met Goddelike versiendheid weet die groot Elíja
dat jy sy leerling is, o wyse Elísa,
en toon hy jou as profeet wat straal deur die Gees.
Daarom vier ons vandag jou alheilige gedagtenis,
en met vrome gemoed eer ons jou saam met hom, o glorieryke.

Eer aan die Vader en aan die Seun en aan die Heilige Gees.

Van die Hiërarg – Toon 4

Soos ‘n grote son begelei jy altyd die hele wêreld
met die strale van leerstellinge en wonders,
o ingewydene in die hemele,
al-salige Methodius.

Nou en altyd en tot in ewigheid. Amen.
Theotokion

O Maagdelike Moeder, brei u vlekkelose hande uit
en beskut hulle wat op u vertrou
                                           5


en wat uitroep tot u Seun:
“Skenk aan almal u barmhartighede, o Christus.”


Na die Sesde Odes en Klein Litanie:

Kontakion van die Profeet – Toon 8

Toe jy die genade dubbelvoudig van die Gees ontvang,
is jy as wonderbare Profeet tot aan al die eindes van die aarde geopenbaar,
en verlos jy van gevare hulle wat jou besing
en skenk jy die genade van jou wonders
aan hulle wat hulle daardeur met geloof na jou haas en uitroep:
“Verheug jou, Profeet deur God beskik.”

Ikos

Die Son van geregtigheid het in jou verligte siel geskyn,
al die duisternis van die sonde daaruit verdryf,
en jou as baie luisterryke profeet van God getoon.
Daarom roep ook ons só uit:

Verheug jou, jy wat niks bo God verkies het nie.
Verheug jou, wat die pare osse geslag het.
Verehug jou, jy wat jou hele lewensonderhoud versaak het.
Verheug jou, jy wat ryk geword het met die rykdom wat nie geroof kan word nie.
Verheug jou, omdat jy God wat jou geroep het, gevolg het.
Verheug jou, want nou het jy gawes van Hom ontvang.
Verheug jou, omdat jy die skaapvel van Elíja bekom het.
Verheug jou, omdat jy gou die water verdeel het.
Verheug jou, jy wat droogvoets deur die waters gaan.
Verehug jou, helper van vele siele.
Verheug jou, jy wat verborge kennis bekom het.
Verheug jou, jy wat gesterf het en soos ‘n lewende waghou.
Verheug jou, profeet deur God beskik.

Sinaksarion

Op die 14de van vandeesmaand die gedagtenis aan die Heilige profeet Elísa.

Op dieselfde dag die gedagtenis aan ons vader sonder die heiliges, Methodius,
aartsbiskop van Konstantinopel.

Op dieselfde dag die gedagtenis aan die Heilige Biskop en Martelaar, Kyrillos,
biskop van Gortynia op die eiland Kreta.

Deur hul heilige gebede, o Christus ons God, ontferm U oor ons. Amen.

Eksapostilaria

Van die Profeet – Toon 3
                                           6


Eens ‘n ploeër is jy as profeet geopenbaar, o Elísa.
En ná jy Elía se skaapvel ontvang het,
het jy ook sy gees in dubbele maat ontvang.
En saam met hom eer ons jou.

[O soete blydskap van Engele,
die vreugde van die wat swaarkry,
die beskermster van Christene,
die maagdelike Moeder van die Heer,
kom my te hulp en red my
van die ewige smarte.]

(bg. word gesing wanneer die Eksapostilarion van die H. Methodius weggelaat word)

Van die Hiërarg – Toon 2

Soos die son het jy in die Ooste opgekom,
en tydens jou stryd in die Weste ondergegaan,
en nou het jy die wêreld met jou leringe verlig,
o alwyse, Goddraende Vader Methodius.
Bid daarom vir ons.

Theotokion – Toon 2

Ons roem in u, o Theotokos,
en ons het u as beskerming by God.
Strek u onoorwinlike hand uit
en verpletter ons vyande.
Stuur aan u dienaars hulp vanaf die Heilige.

Die Apostiga word uit die Oktoig geneem

Eer aan die Vader en aan die Seun en aan die Heilige Gees.

Toon 6

Vanwaar die sigbare son ondergaan
het Methodius, groot onder Hiërarge,
as ster van reggelowigheid opgegaan
en ná hy die newel van ketterye gekloof het,
het hy ter ruste gekom in die ware Ooste
van die Son van geregtigheid, Christus ons God,
en daar gaan woon saam met die liggaamlose kore,
en waar hy deur daad en aanskoue
by die troon van die Drie-eenheid staan
as Heilige, as Martelaar, as Priester en as Patriarg,
smeek hy vir ons wat met geloof sy heilige gedagtenis vier
om die groot barmhartigheid.

Nou en altyd en tot in ewigheid. Amen.
                                          7



Theotokion – Toon 6

Bekering het jy nie bekom nie, o onbekeerlike siel.
Waarom draal jy?
Die afsnypunt van die dood kom nader
en die einde het soos ‘n dief op jou afgekom.
Haas jou en val voor die Theotokos neer.

Of die Kruistheotokion (op Woensdae en Vrydae)

Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”
