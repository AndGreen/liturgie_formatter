                                      1


Oktoig Mette vir Sondae Toon 4

Opstandingsapolitikion – Toon 4
Nadat die Here se dissipelinne
die blye boodskap van die opstanding by die engel gehoor het,
en die voorvaderlike veroordeling weggewerp het,
het hulle jubelend vir die Apostels vertel:
“Die dood is beroof,
Christus God het opgestaan
en aan die wêreld groot barmhartigheid geskenk.”

Theotokion van die Week – Toon 4

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.
Eerste Katismagesang:

Terwyl hulle na die ingang van graf kyk
en nie die vlam van die engel kon verduur nie,
was die Mirredraagsters buite hulself van vrees en het hulle gesê:
“Is Hy wat die Paradys vir die Rower geopen het, gesteel?
Is Hy wat sy opstanding voor sy lyding verkondig het opgewek?
Christus God het waarlik opgestaan,
en skenk aan hulle in die doderyk die lewe en opstanding.”

Eer aan die Vader en aan die Seun en aan die Heilige Gees.

Uit eie wil, o Heiland, het U die Kruis verduur,
en sterflikes het Hom in ‘n nuwe graf gelê
wat die eindes van die aarde deur ‘n woord tot stand gebring het;
daarom is die vyand vasgebind, die dood op ontagwekkende wyse beroof
en het almal in die doderyk
hardop by u lewebringende Opstanding uitgeroep:
“Christus, die gewer van lewe, het opgestaan
en bly tot in ewigheid.”

Nou en altyd en tot in ewigheid. Amen.

By u ontvangenis sonder saad, o Theotokos,
is Josef met verwondering vervul
toe hy dit wat bo die natuur is, sien,
en hy het gedink aan die dou op die vlies,
die braambos wat nie deur die vuur verbrand is nie,
en Aaron se staf wat gebloei het;
                                      2


en u Verloofde en beskermer het getuig en tot die priesters uitgeroep:
“‘n Maagd baar ‘n kind, en na die geboorte bly sy steeds ‘n maagd.”

Tweede Katismagesang:

U het as onsterflike uit die die doderyk opgestaan, o Heiland,
en het u wêreld deur u Opstanding saam met U opgewek, o Christus ons
God;
met krag het U die mag van die dood gebreek,
en die Opstanding aan almal geopenbaar, o Barmhartige:
Daarom verheerlik ook ons U, enige mensliewende.

Eer aan die Vader en aan die Seun en aan die Heilige Gees.

Toe hy uit die hoogtes van die hemele neerdaal,
het Gabriël die rots genader waar die Rots van die lewe lê,
en in wit geklee, het hy hardop tot die wenende vroue geroep:
“Hou op met jul weeklag daar julle nou altyd medelye het.
Hou moed, want Hy wat julle wenend soek, is waarlik opgewek.
Roep dus tot die apostels uit dat die Here opgestaan het.”

Nou en altyd en tot in ewigheid. Amen.

Al die kore van die engele, reine Maagd,
is deur die ontsagwekkende misterie van u swangerskap met verwondering
vervul;
hoe Hy wat alles met net ‘n knik in stand hou, soos ‘n sterflike in u arms
vasgehou word;
hoe die Ewige ‘n begin aanvaar;
hoe Hy wat alles wat asemhaal deur sy onuitspreeklike goedheid voed,
aan die bors gesoog word:
en hulle loof en verheerlik u as waarlik die Moeder van God.

Hipakoi Toon 4

Die Mirredraagsters het vooruitgegaan en aan die apostels
die nuus van u paradoksale Verrysenis verkondig, o Christus:
dat U as God opgestaan het,
en u groot barmhartigheid aan die wêreld skenk.

AnabatmiToon 4
Eerste Antifoon:
Van my jeug af voer baie hartstogte die stryd teen my;
maar help en red U my, my Heiland.

Mag julle wat Sion haat, deur die Here beskaam word;
Want julle sal verdor soos gras deur die vuur.
                                       3



Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Tweede Antifoon:

Uit die diepte van my siel het ek U innig aangeroep, o Here;
laat u goddelike ore my ook aanhoor.

Elkeen wat sy hoop op die Here gestel het,
is verhewe bo hulle wat bedroef is

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Derde Antifoon:

Laat my hart verhef word tot U, o Woord,
en dan sal nie een van die genietinge van die wêreld my tot aardse dinge
verlei nie.

Soos wat ‘n mens tere liefde vir jou moeder het;
so behoort ons inniger liefde vir die Here te hê.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Deur die Heilige Gees is daar ‘n rykdom aan die kennis van God,
bepeinsing en wysheid;
want deur Hom openbaar die Woord al die Vaders se leerstellinge.

Prokimenon – Toon 4

Staan op, o Here, help ons en verlos ons, om die eer van u naams ontwil.
O God, met ons ore het ons gehoor; ons vaders het ons vertel.


Laat alles wat asem het die Here loof (3) Die voorgeskrewe oggendevangelie.
Daarna,

Nou dat ons Christus se opstanding aanskou het…Psalm 50 en wat daarop
volg.
                                          4


Kanon van die Opstanding vir Toon 4 (Irmosse van Odes 1-6)

1. Deur die Rooisee se dieptes het die Israel van ouds droogvoets beweeg
en deur die hande van Moses, in die vorm van ‘n kruis uitgestrek,
het hulle die mag van Amalek in die woestyn op die vlug laat slaan.

3. U Kerk, o Christus verheug haar in U en roep uit:
U, Here, is my sterkte, my toevlug en my standvastigheid.


4. Toe sy U, die Son van geregtigheid, op die Kruis verhef sien,
het die Kerk in haar slagordes gestaan en, soos gepas, uitgeroep:
Eer aan u krag, o Heer!

5. U, o Heer, my lig, het in die wêreld gekom,
‘n heilige lig wat hulle wat u lof in geloof besing,
afwend van die donker van die onkunde.

6. “Ek sal met ‘n stem van lof aan U offer, o Heer,”
roep die Kerk tot U,
“gereinig van die dooiebloed van die demone
deur die Bloed wat uit medelye uit u sy gevloei het.”

Kontakion – Toon 4

My Saligmaker en Verlosser
het as God die aardgeborenes opgewek uit die boeie van die graf,
die poorte van die doderyk verbrysel,
en as Meester op die derde dag opgestaan

Ikos. – Toon 4

Laat ons almal, die aardegeborenes,
deur dankbaar ‘n innige loflied te laat opklink,
Christus die leweskenkende,besing,
wat op die derde dag uit die dode, uit die graf, opgestaan het,
deur sy krag die poorte van die dood vandag vermorsel,
die doderyk gedood, die angel van die dood verbrysel,
en Adam saam met Eva bevry het,
want Hy, as die enige sterke God en Meester,
het op die derde dag opgestaan.

Die Kanon van die Opstanding vir Toon 4 (Irmosse van Odes 6-9)

7. Die kinders van Abraham in die Persiese oond,
aan die brand van liefde vir die Godvresendheid
eerder as deur die vlam,
het uitgeroep: “Geseënd is U, o Heer,
in die tempel van u heerlikheid.”
                                         5


8. Deur sy hande uit te strek
het Daniël bekke van die leeus in die kuil toegemaak;
terwyl die Jongelinge, liefhebbers van die Godvresenheid,
omgord met deugde,
die krag van die vuur gedoof het terwyl hulle roep:
“Loof die Here, al julle werke van die Here.”

9. Christus, die Hoeksteen wat nie deur mensehande gekap is nie,
is uit u gekap, o Maagd, die ongekapte berg,
Hy wat die geskeide nature verenig het;
en daarom, o Moeder van God, verheerlik ons u met vreugde.

Eksapostilaria (sien Byvoegsel)

Verse by die Lofpsalms: Toon 4

Laat alles wat asem het die Here loof.
Loof die Here uit die hemele,
loof Hom in die hoogste hemele.
U kom toe 'n lied, o God.
Loof Hom, al sy Engele.
Loof Hom, al sy Magte.
U kom toe 'n lied, o God.


Om 'n vonnis wat opgeskrywe is, aan hulle te voltrek; hierdie eer sal daar vir
al sy heiliges wees.


Almagtige Here,
wat die Kruis en die dood verduur het,
en opgestaan het uit die dode,
ons verheerlik u Opstanding.


Loof God in sy heiliges; loof Hom in die uitspansel van sy krag.


Deur u Kruis, o Christus,
het U ons bevry van die vloek van ouds,
en deur u dood het U die duiwel vernietig
wat ons natuur getiraniseer het;
deur u verrysenis het U alle dinge met vreugde vervul;
Daarom roep ons tot U:
“Here wat op gestaan het uit die dode, eer aan U!”


Loof Hom oor sy magtige dade; loof Hom na die volheid van sy grootheid.


Lei ons deur u Kruis
na u waarheid, o Christus Heiland
                                       6


en verlos ons van die strikke van die vyand;
waar U opgestaan het uit die dode,
strek u hand uit, mensliewende Here,
en hef ons wat in sonde verval het op,
deur die gebede van u Heiliges.


Loof Hom met basuingeklank, loof Hom met harp en siter.


Eniggebore Woord van God,
sonder om van die Vader se boesem geskei te word,
het U na die aarde gekom deur u liefde vir die mensdom,
en sonder verandering mens geword,
en hoewel U in u Godheid nie aan lyding onderhewig is nie,
het U die Kruis en die dood in die vlees verduur;
maar opgestaan uit die dode,
het U die menslike geslag onsterflikheid geskenk,
daar U alleen almagtig is.


Loof Hom met tamboeryn en koordans, loof Hom met snarespel en fluit.


U het die dood in die vlees aanvaar,
en so onsterflikheid vir ons verseker, o Heiland;
en ná U in ‘n graf gebly het om ons uit die doderyk te bevry,
het U ons saam met U laat opstaan,
U wat as mens gely het,
maar as as God opgestaan het.
Daarom roep ons: “Eer aan U, leweskenkende Heer,
enig Mensliewende.”

Loof Hom met welluidende simbale, loof Hom met simbale van blydskap. Laat
alles wat asem het die Here loof.

Die rotse het geskeur, o Heiland,
toe u kruis op Golgotha opgerig is;
die deurwagters van die doderyk het gesidder
toe U as sterflike in die graf gelê is;
want U het die krag van die dood vernietig
en deur u Opstanding, o Heiland,
onbederflikheid aan al die gestorwenes geskenk.
O Gewer van lewe, Here, eer aan U!

Staan op, o Here, my God; hef u hand omhoog, en vergeet die armes nie vir
altyd.

Die Vroue het daarna verlang om u Opstanding te aanskou, Christus God,
Maria Magdalena het voor die ander gekom;
sy het die steen van die graf weggerol gevind,
                                      7


en die engel wat sit en sê:
“Waarom soek julle die lewende onder die dooies!
Hy het opgestaan as God,
om die heelal te red.”


U wil ek bely, o Here, met my hele hart en al u wonders vertel.

Waar is Jesus, wat julle gedink het julle bewaak?
Sê vir ons, o Jode,
waar is Hy wat julle in die graf gelê het,
en toe die steen verseël het?
Gee terug die dooie, julle wat die lewe ontken het;
gee Hom wat begrawe is terug of glo in die Verresene.
Al verswyg julle die Here se Opstanding,
sal die klippe uitroep,
veral die een wat van die graf af weggerol is.
Groot is u barmhartigheid!
Groot die misterie van u bedeling!
Ons Heiland, eer aan U!


Eer aan die Vader en aan die Seun en aan die Heilige Gees.

Oggend-Evangelievers (sien Byvoegsel)

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood, Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.

Byvoegsel

Eksapostilaria - Toon 2
                                       8


1.

Laat ons saam met die Dissipels na die berg in Galilea gaan en Christus in
die geloof aanskou wanneer Hy sê dat Hy gesag in die hemel en op aarde
ontvang het. Laat ons leer hoe Hy hulle onderrig om al die nasies te doop in
die Naam van die Vader en van die Seun en van die Heilige Gees, en dat Hy
saam met die ingewydenes is tot aan die voleinding, soos hy belowe het.

Theotokion

U was saam met die dissipels verheug, o Maagd Theotokos, want U het
Christus gesien nadat Hy op die derde dag opgestaan het uit die graf, soos
Hy voorspel het. Hy het aan hulle verskyn, hulle onderrig en voortreflike dinge
openbaar en hulle beveel om te doop in die naam van die Vader en die Seun
en die Heilige Gees, dat ons mag glo in sy verrysenis en u mag verheerlik, o
Maagd.

2.

Toe die mirredraagsters sien dat die klip weggerol is, het hulle hul verheug;
want hulle het ‘n jong man in die graf sien sit, en hy het vir hulle gesê: “Kyk
Christus is opgewek. Sê vir Petrus en die dissipels: ‘Haas julle na die berg in
Galilea; daar sal Hy gesien word, soos Hy vooruit aan sy vriende gesê het.’”

Theotokion

‘n Engel het voor u ontvangenis, o Christus, vir die Maagd die “Verheug u”
gebring, en ‘n engel het die steen van u graf weggerol. Want die een het in
plaas van droefheid simbole van onuitspreeklike vreugde gebring, terwyl die
ander, in plaas van die dood, U as die voorsiener van die lewe verkondig en
verheerlik het, deur die vroue en ingewydenes van u opstanding te vertel.

3.

Laat niemand twyfel dat Christus opgewek is nie, want Hy het aan Maria
verskyn, en daarna is Hy duidelik gesien deur hulle wat uit die stad
weggegaan het. En Hy is deur die elf ingewydenes gesien waar hulle aan
tafel was. Nadat Hy hulle uitgestuur het om te doop, is Hy opgeneem in die
hemele waarvandaan Hy neergedaal het, terwyl Hy hul verkondiging met ‘n
menigte tekens bevestig.

Theotokion

O son wat vandag, ná U die doderyk beroof en die dood vernietig het, soos ‘n
bruidegom uit ‘n bruidsvertrek opgekom het uit die graf, stuur, deur die
gebede van haar wat U gebaar het, u lig oor ons, lig wat ons harte en siele
verlig, lig wat ons almal daartoe bring om op die paaie van u bevele en die
weë van vrede te wandel.
4.
                                       9


Laat ons die manne aanskou wat stralend met deugde in die lewebrengende
graf in stralende klere aan die die mirredraagsters verskyn waar hulle hul blik
na die aarde wend. Laat ons leer van die verrysenis van Hom wat oor die
hemel heers, en laat ons ons saam met Petrus na die Lewe in die graf haas.
Laat ons ons verwonder oor wat daar gebeur het en daar bly om Christus te
aanskou.

Theotokion

Toe U “Verheug julle” sê, Here, het U die droefheid van die voorvaders
omskep, deur in die plek daarvan die vreugde van u opstanding in die wereld
te bring. Stuur daarom, o Gewer van lewe, deur haar wat U gebaar het, die lig
wat ons harte verlig, die lig van u medelye, sodat ons mag roep: “O
Mensliewende Godmens, eer aan u verrysenis.”

5.

Christus, die lewe en die weg, het na sy opstanding uit die dode gereis saam
met Kleopas en Lukas, deur wie Hy ook herken is toe Hy die brood in
Emmaüs breek. Hul siele en harte het juis gebrand toe Hy met hulle op weg
gepraat het en dit wat Hy verduur het deur die Skrifte uitgelê het. Laat ons
saam met hulle roep: “Hy is opgewek en Hy het aan Petrus verskyn!”

Theotokion

Ek besing u onmeetlike barmhartigheid, o my Skepper, want U het Uself
ontledig om U met die verswakte menslike natuur te beklee en dit te red. En
hoewel U God is, het U U verwerdig om uit die reine diensmaagd van God
soos ek gebore te word, en tot die doderyk neer te daal, omdat U my wou red,
deur die gebede van haar wat U gebaar het, o Almedelydende Meester.

6.

U het getoon dat U van nature mens is, o Heiland, toe U na u opstanding uit
die graf voedsel genuttig het. U het in hul midde gestaan en hul geleer om
bekering te verkondig. En dadelik is U na u hemelse Vader opgeneem, en het
U aan u dissipels beloof dat U die Trooster sou stuur. O Bo- Goddelike
Godmens, eer aan u verrysenis!

Theotokion

Die Skepper van die Skepping en God van die heelal, het menslike vlees uit u
vlekkelose bloed aangeneem, o Alheilige Maagd. Want Hy het die hele
verdorwe natuur nuutgemaak, deur dit ná u geboortegewing soos voor u
geboortegewing te laat. Daarom prys ons u almal met geloof en roep:
“Verheug u, Meesteres van die wêreld.”


7.
                                       10


Toe Maria sê dat hulle die Here weggeneem het, het Simon Petrus en die
ander ingewydene van Christus, wat Hy liefgehad het, hul na die graf gehaas.
Die twee het gehardloop en die doeke gevind wat op hul eie binne lê en die
doek wat om sy hoof was eenkant, afsonderlik. Daarom het hulle stilgebly
totdat hulle Christus gesien het.

Theotokion

Groot en paradoksale dinge het U ter wille van my bewerk, o my Christus, wat
groot van barmhartigheid is. Want U is op onverklaarbare wyse uit ‘n
maagdelike jonkvrou gebore en het die Kruis aanvaar en na U die dood
verduur het, het U weer in heerlikheid opgestaan en ons natuur van die dood
bevry. Eer aan u heerlikheid, o Christus, eer aan u mag.

8.

Toe sy twee engele in die graf sien, was Maria met ontsetting vervul, en
omdat sy Christus nie herken het nie, het sy Hom ondervra asof Hy ‘n tuinier
was: “Meneer, waar het u die liggaam van my Jesus gesit?” Maar toe sy deur
sy stem te hoor, begryp dat hierdie man Hy, die Verlosser, is, hoor sy: “Raak
my nie aan nie, maar sê vir my broeders dat ek weggaan na die Vader.”

Theotokion

Op onuitspreeklike wyse het u, o Maagd, een van die Drie-eenheid gebaar,
tweevoudig van natuur, en tweevoudig in energie, maar een in sy persoon.
Pleit daarom altyd by Hom vir hulle wat u met geloof vereer, dat hulle uit al die
aanslae van die vyand verlos mag word. Want ons neem nou almal ons
toevlug tot u, o Meesteres Theotokos.

9.

Die deure was gesluit, o Meester, toe U binnegaan. U het die Apostels met
die Heilige Gees vervul deur in vrede op hulle te blaas. Aan hulle het U ook
gesê om sondes te bind en los te maak. En na agt dae het U u sy en hande
aan Thomas getoon, saam met wie ons roep: “U is Here en God.”

Theotokion

Toe u u Seun sien nadat Hy op die derde dag uit die graf opgestaan het, o
Bruid van God en Alheilige Maagd, het u al u beproewinge opsy gesit wat u
as moeder op uself geneem het toe u Hom sien ly het, en met vreugde vervul,
vereer en besing u Hom saam met sy dissipels. Red hulle daarom wat u as
Theotokos verkondig.


10.

Met die oog op ‘n vangs was Thomas saam met die seuns van Sebedeüs en
Nataniël en Petrus, asook twee ander, eens op die see van Tiberias. Op
                                      11


Christus se bevel het hulle hul nette aan die regterkant laat sak, en ‘n menigte
visse getrek. Toe Petrus Hom herken, het hy na Hom geswem. Dit was die
derde keer dat Hy aan hulle verskyn het, en Hy het hulle brood en vis op die
kole getoon.

Theotokion

O Maagd, smeek die Here wat op die derde dag uit die graf opgestaan het ten
behoewe van hulle wat u besing en met liefde salig noem. Want ons almal het
u as heilbringende toevlug en middelares by Hom. Want ons is u erfdeel en u
dienaars, o Theotokos, en ons hou almal ons oë gerig op u hulp.

11.

Na sy Goddelike Verrysenis, het die Here drie maal vir Petrus gevra: “Het jy
my lief?” en hom as opperherder oor sy skape gestel. Toe hy hom wat Jesus
liefgehad het sien volg, het hy die Meester gevra: “En wat van hom?” En Hy
het gesê: “As ek wil dat hy bly totdat Ek weer kom, wat gaan dit jou aan, liewe
Petrus?”

Theotokion

O vreeswekkende misterie! O paradoksale wonder! Deur die dood is die dood
heeltemal uitgewis. Wie sal u nie besing en wie sal u opstanding nie vereer, o
Woord, asook die Theotokos wat u rein in die vlees gebaar het nie? Deur haar
gebede, verlos ons almal van die hel.

Evangelie-Gesange

Vers by die Eerste Evangelielesing: Toon 1

Die Here het op die berg aan sy dissipels verskyn
waar hulle gekom het vir sy Verheffing vanaf die aarde,
en ná hulle Hom aanbid het
en onderrig is oor die mag oor alle dinge wat gegee is,
is hulle na die hele ondermaanse uitgestuur,
om sy opstanding uit die dode
en sy terugkeer na die hemele te verkondig.
Aan hulle het Hy wat nie lieg nie
ook belowe om ewig by hulle te wees,
Christus ons God en die Verlosser van ons siele.

Vers by die Tweede Evangelielesing: Toon 2

Die vroue om Maria,
wat met speserye genader het,
en onseker was oor hoe hulle wat hulle wou doen, sou regkry,
het die steen gesien wat verwyder is,
en ook die heilige jong man wat die onrus in hul harte laat bedaar het.
Want hy het gesê:
                                       12


“Jesus die Here is opgewek.
Verkondig daarom sy boodskap aan die dissipels,
dat hulle hulle na Galilea moet haas,
en daar sal julle Hom wat opgestaan het uit die dode,
as Gewer van Lewe en Here sien.

Vers by Derde Evangelielesing: Toon 3a

Toe Maria Magdalena die blye boodskap van die Verlosser se opstanding uit
die dode en sy verskyning verkondig,
is die wantrouige dissipels oor die hardheid van hul harte verwyt.
Maar toe hulle met tekens en wonders bewapen is,
is hulle uitgestuur om te preek.
U, o Heer, is opgeneem na die Vader, die bron van lig,
en hulle het die woord oral verkondig,
en deur die wonders is hulle geglo.
Ons wat deur hulle verlig is,
verheerlik u opstanding uit die dode, mensliewende Heer.

Vers by die Vierde Evangelielesing: Toon 4

Dit was baie vroeg in die môre
toe die vroue by u graf kom, o Christus,
maar die liggaam waarna hulle verlang het,
is nie gevind nie.
Toe het hulle wat in blink klere daar staan
vir hulle in hul verleentheid gesê:
“Waarom soek julle die lewende onder die dooies?
Hy is opgewek, soos Hy voorsê het.
Waarom onthou julle nie sy woorde nie?”
Deur hulle oortuig, het hulle verkondig wat deur hulle gesien is.
Maar hul goeie tyding het na onsin gelyk,
want so traag van begrip was die dissipels toe nog.
Maar Petrus het gehardloop en toe hy sien,
het hy teenoor homself u wonders verheerlik.

Vers by Vyfde Evangelielesing: Toon 5

O, hoe wys is u oordele, o Christus!
Hoe het U Petrus deur die grafklere alleen u opstanding laat begryp?
Hoe praat U met Lukas en Kleopas waar U hulle vergesel,
sonder om Uself daardeur onmiddellik te openbaar?
Daarom word U verkwalik dat U die enigste vreemdeling in Jerusalem is,
wat nie weet van die raadsbeluite wat daar voltrek is nie.
Maar U wat alles tot voordeel van u skepsel bestuur,
het die profesieë aangaande U onthul
en Uself aan hulle bekend gemaak toe U die brood seën.
Selfs voor dit het hulle harte gebrand om U te ken.
En aan die dissipels wat bymekaar was,
het hulle u opstanding nou duidelik verkondig.
                                     13


Ontferm U daardeur oor ons.

Vers by die Sesde Evangelielesing: Toon 6

U is die ware vrede, o Christus,
vir die volk van God,
U wat ná u verrysenis die dissipels u vrede gegee het,
waardeur U hulle laat skrik het
toe hulle dink dat hulle ‘n gees sien.
Maar U het hul sielsverwarring laat bedaar
deur hulle u hande en voete te toon.
Maar toe hulle steeds wantrouig was,
het U tydens die nuttiging van voedsel
en die herinnering aan u leerstellinge
hul verstand geopen om die Skrif te verstaan.
En na U hulle van die Vader se belofte verseker
en hulle geseën het,
het U na die hemele heengegaan.
Daarom aanbid ons U saam met hulle, Here, eer aan U.

Vers by die Sewende Evangelielesing: Toon 7

Kyk, dit is donker en vroeg in die oggend.
Waarom staan jy by die graf, Maria,
met soveel duisternis in jou gemoed?
Waarom vra jy waar Jesus neergelê is?
Aanskou hoe die dissipels dit eens is,
hoe hulle uit die doeke en die doek wat oor sy hoof was,
die opstanding afgelei het
en die Skrif hieroor onthou het.
Met hulle en deur hulle glo ook ons
en besing ons U, o Christus, die Leweskenkende.

Vers by die Agste Evangelielesing: Toon 8

Die warm trane van Maria is nie vergeefs gestort nie,
want kyk, sy is waardig geag om die onderrigtende engele te hoor
en om U te sien, o Jesus.
Maar steeds bedink sy in haar swakheid aardse dinge,
daarom word sy ook verbied om U aan te raak, o Christus.
Maar nietemin word sy as boodskapper na die dissipels gestuur, vir wie sy die
goeie tyding vertel
en u opgang na u Vader se erfenis aankondig.
Maak ook ons saam met haar u verskyning waardig, o Meester en Heer.


Vers by die Negende Evangelielesing: Toon 5


Toe dit aand was op die Sabbat, het U, soos in die laaste tye, aan u vriende
                                      14


verskyn, o Christus,
en bevestig U die wonder van u opstanding uit die dode
deur die wonder van u binnekoms deur geslote deure.
U het die dissipels met vreugde vervul,
hulle die Heilige Gees geskenk
en hulle die gesag van die vergifnis van sondes toebedeel,
en ook het U gegee dat Thomas nie deur die vloedgolf van ongeloof
oorweldig word nie.
Skenk daarom ook aan ons die ware kennis
en die vergifnis van oortredinge, o goedhartige Here.

Vers by die Tiende Evangeliegesang: Toon 6

Na u neerdaling na die onderwêreld
en u Opstanding uit die dode,
was die dissipels, soos verwag kon word,
mismoedig oor u afwesigheid, o Christus,
en het hulle na hul werk teruggekeer;
na hul bote en nette,
maar daar was geen vangs nie.
Maar U, o Verlosser, die Meester van almal,
het verskyn en hulle beveel om hul nette aan die regterkant uit te gooi;
die woord is dadelik in daad omskep,
en daar was ‘n groot menigte visse
en ‘n ongewone maaltyd gereed op land;
daar u dissipels dit destyds genuttig het,
maak ook ons nou waardig
om dit geestelik te geniet,
mensliewende Heer.

Vers by die Elfde Evangliegesang: Toon 8

Toe U Uself ná u Opstanding aan u dissipels openbaar het, o Verlosser,
het U die voeding van die skape vir Petrus gegee,
as beloning vir sy liefde,
en hom gevra om hulle met sorg op te pas.
Daarom het U ook gesê:
 “As jy my liefhet, Petrus, pas my lammers op,
pas my skape op.”
En hy het dadelik sy tere liefde getoon deur oor die ander dissipel navraag te
doen.
Deur hul gebede, o Christus, bewaar u kudde van die wolwe wat dit skade
aandoen.
15
