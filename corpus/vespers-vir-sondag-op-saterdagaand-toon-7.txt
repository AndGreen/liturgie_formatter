Vespers vir Sondag op Saterdagaand – Toon 7

Stigera by “Heer, ek het U aangeroep” – Toon 7

v.1    Lei my siel uit die gevangenis om u Naam in erkentenis te bely.

Kom, laat ons jubel voor die Heer,
wat die mag van die dood verbrysel het,
en die geslag van die mens verlig het,
terwyl ons met die Engele roep:
“Ons Skepper en Heiland, eer aan U.”


v.2    Die regverdiges sal op my wag totdat U my beloon.

Die Kruis en die Begrafnis
het U vir ons verduur, Verlosser.
Deur die dood het U as God die dood gedood.
Daarom vereer ons u Opstanding op die derde dag.
Heer, eer aan U.


v.3    Uit die dieptes het ek U aangeroep, Here. Here, hoor my stem.

Toe die Apostels die Opstanding van die Skepper aanskou,
het hulle vol verbasing die loflied van die Engele uitgeroep:
Dít is die eer van die Kerk,
dít is die rykdom van die Koningskap.
O Heer wat vir ons gely het, eer aan U.


v.4    Laat u ore let op die stem van my smeking.

Al is U deur wetteloses gevange geneem, o Christus,
is U tog my God, en ek is daaroor nie skaam nie.
U rug is gegésel; ek ontken dit nie
U is aan die Kruis vasgeslaan en ek verberg dit nie.
Ek roem in u Opstanding, want u dood is my lewe!
Almagtige en mensliewende Heer, eer aan U.


v.5    As U, Here, ongeregtighede in gedagte hou, Here, wie sal bestaan? Want by U is
       daar versoening.

Om die profesie van Dawid te vervul,
het Christus sy majesteit in Sion voor sy dissipels onthul,
en Hom getoon as die lofwaardige,
die in ewigheid verheerlikte saam met die Vader en die Gees,
wat voorheen Woord sonder vlees was
maar wat later vir ons vlees aangeneem het,
en as mens gesterf het en met gesag opgestaan het
as die Mensliewende.

v.6   Om u Naams ontwil het ek op U gewag, Here; my siel het gewag op u woord, my
      siel het gehoop op die Here.

U het in die onderwêreld neergedaal, o Christus, soos U wou,
en het as God en Meester die dood van sy buit beroof .
Op die derde dag het U opgestaan
en Adam saam met U opgewek
uit die boeie van die doderyk en bederf,
hy wat roep en sê:
“Eer aan u Opstanding, o enige Mensliewende.”

v.7   Vanaf die oggendwaak tot die nag, vanaf die oggendwaak, laat Israel op die
      Here vertrou.

O Heer, U is in die graf gelê soos iemand wat slaap!
Op die derde dag het U opgestaan as iemand kragtig in mag.
en het U Adam saam met U laat opstaan uit die bederf van die dood,
as die Almagtige.

Dogmatikon

Nou en altyd en tot in ewigheid. Amen.

U is geleer ken as Moeder wat die natuur te bowe gaan, o Theotokos.
En bo woord en begrip het u Maagd gebly;
geen tong kan die wonder van u geboortegewing verklaar nie.
Want terwyl u ontvangenis wonderbaarlik was, o Reine,
is die wyse waarop u gebaar het onbegryplik.
Want waar God dit wil, word die orde van die natuur oorwin.
Daarom vra ons almal wat u as Moeder van God ken dringend:
Bid dat ons siele gered mag word.

Apostiga – Toon 7

v.1

U het opgestaan uit die graf
as die Verlosser van die wêreld,
en deur u vlees het U die mens saam met U opgewek.
Heer, eer aan U.
v.2   Die Here is koning; Hy het Hom met majesteit beklee. Die Here het Hom met
      krag beklee en omgord.

Kom, laat ons Hom aanbid wat uit die dode uit opgestaan het
en alles verlig het,
Want deur sy Opstanding op die derde dag
het Hy ons uit die tirannie van die onderwêreld bevry.
Hy skenk ons lewe en sy groot barmhartigheid.

v.3   Want Hy het die wêreld gevestig, wat nie sal wankel nie.

Neergedaal in die onderwêreld, o Christus,
het U die dood van sy buit beroof
en toe U op die derde dag opgestaan het, het U ons saam met U opgewek.
Ons vereer u almagtige Opstanding, mensliewende Here.

v.4   Heiligheid pas by u huis, Here, tot in lengte van dae.

Vreeswekkend was dit om U, die Heer,
soos 'n iemand wat slaap, te sien lê in die graf,
maar as die Magtige het U op die derde dag opgestaan.
U het Adam saam met U opgewek wat tot U geroep het:
“Eer aan u Opstanding, o enige Mensliewende.”

Theotokion van Apostiga – Toon 7

Terwyl ons almal, aardgeborenes, vlug na u beskutting, o Meesteres,
roep ons u toe, oTheotokos, ons hoop:
“Verlos ons van ons ontelbare foute en red ons siele.”

Opstandingsapolitikion – Toon 7

Deur u Kruis het U die dood vernietig
en het U die paradys vir die rower geopen.
Die treurlied van die mirrdraagsters
het U verander in vreugde.
En U het u Apostels bevel om te verkondig
dat U opgestaan het, o Christus God,
en aan die wêreld die groot barmhartigheid skenk.

Theotokion van die Week – Toon 7

U is die skatkis van ons Opstanding, o Albesongene.
Voer daarom hulle wat op u vertrou
vanuit die kuil en afgrond van oortredinge omhoog.
Want u het ons wat aan die sonde onderworpe was, verlos,
deurdat u die Verlossing gebaar het,
u wat voor die geboorte maagd was,
so ook tydens die geboorte,
en ook na die geboorte steeds maagd is.
