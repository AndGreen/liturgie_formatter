Vespers vir Sondag op Saterdagaand – Toon 6

Stigera by “Heer, ek het U aangeroep” – Toon 6

v.1    Lei my siel uit die gevangenis om u Naam in erkentenis te bely.

Seëvierend oor die doderyk, o Christus,
het U die Kruis bestyg
om hulle wat in die skadu van die dood gesit het,
saam met U te laat opstaan.
Vry onder dooies,
laat U lewe stroom uit u eie lig.
Almagtige Verlosser, ontferm U oor ons.

v.2    Die regverdiges sal op my wag totdat U my beloon.

Vandag het Christus die dood vertrap
en opgestaan soos Hy gesê het.
Hy het vreugde aan die wêreld geskenk,
sodat ons almal ‘n loflied sing en sê:
O Bron van die Lewe,
ontoeganklike Lig,
almagtige Verlosser, ontferm U oor ons.

v.3    Uit die dieptes het ek U aangeroep, Here. Here, hoor my stem.

Waarheen sou ons sondaars vlug vir U, o Heer,
wat in u hele skepping teenwoordig is?
Na die hemel? U woon self daar.
Na die doderyk? U het die dood vertrap.
Na die dieptes van die see?
U hand is daar, o Meester.
Ons vlug na U
en terwyl ons voor U neerval, smeek ons:
U wat uit die dode opgestaan het, ontferm U oor ons.

v.4    Laat u ore let op die stem van my smeking.

Ons roem in u Kruis, o Christus,
en ons besing en verheerlik u Opstanding,
want U is ons God,
buiten U ken ons geen ander nie.

v. 5   As U, Here, ongeregtighede in gedagte hou, Here, wie sal bestaan?
       Want by U is daar versoening.

Terwyl ons die Here altyd loof,
besing ons sy Opstanding.
Want deur die Kruis te verduur,
het Hy die dood deur die dood vernietig.
v. 6   Om u Naams ontwil het ek op U gewag, Here; my siel het gewag op u
       woord, my siel het gehoop op die Here.

Eer aan u krag, o Heer,
want U het hom wat die mag van die dood gehad het, vernietig
en ons deur u Kruis nuutgemaak
en U skenk ons lewe en onsterflikheid.

v. 7 Vanaf die oggendwaak tot die nag, vanaf die oggendwaak, laat Israel
op die Here vertrou.

U begrafnis, o Heer,
het die boeie van die onderwêreld verbrysel en verbreek.
U opstanding uit die dode
het die wêreld verlig.
Heer, eer aan U.

Dogmatikon – Toon 6

Nou en altyd en tot in ewigheid. Amen.

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Apostiga – Toon 6

v.1

U Opstanding, o Christus ons Verlosser,
besing die Engele in die hemele;
maak ook ons op aarde waardig
om U met 'n rein hart te verheerlik.

v. 2   Die Here is koning; Hy het Hom met majesteit beklee. Die Here het
       Hom met krag beklee en omgord.

U het die bronsdeure verbrysel
en die grendels van die doderyk verpletter
en as almagtige God
het U die die gevalle mensegeslag laat opstaan.
Daarom roep ook ons U eenstemmig toe:
U wat opgestaan het uit die dode,
Heer, eer aan U.

v. 3   Want Hy het die wêreld gevestig, wat nie sal wankel nie.

Omdat Christus ons uit die verganklikheid wou herstel,
waaraan ons van ouds onderworpe was,
is Hy aan ‘n Kruis vasgeslaan
en in ‘n graf gelê.
Die Mirredraagsters het Hom in trane gesoek
en met geweeklag het hulle gesê:
"Wee ons, Verlosser van die heelal,
hoe het U dit aanvaar om in die graf te woon?
Hoe is dit dat U gesteel is, terwyl U gewillig daar gewoon het?
Hoe is U dan daaruit weggeneem?
Watter plek verberg u leweskenkende Liggaam?
Maar, o Meester, verskyn aan ons soos U belowe het
en maak ‘n einde aan ons weeklag en trane."
Maar terwyl hulle geweekla het,
het die Engel tot hulle geroep:
"Hou op met weekla en sê aan die Apostels:
Die Heer het opgestaan.
Hy skenk aan die wêreld versoening
en sy groot barmhartigheid

v.4    Heiligheid pas by u huis, Here, tot in lengte van dae.

Volgens u wil, o Christus, is U gekruisig,
en het U deur u begrafnis die dood van sy buit beroof
en as God op die derde dag in heerlikheid opgestaan.
U skenk oneindige lewe
en u groot barmhartigheid.

Theotokion van die Apostiga – Toon 6

Nou en altyd en tot in ewigheid. Amen.

My Skepper en Verlosser, Christus die Heer,
het uit u skoot voortgekom, o alreine,
en het Hom met my beklee,
en Adam van die vloek van ouds verlos.
Daar u die Moeder van God is en ware Maagd,
roep ons u, o alreine,
sonder ophou die "verheug u" van die Engel toe:
Verheug u, o Meesteres,
Beskermster, beskutting
en verlossing van ons siele.
Opstandingsapolitikion - Toon 6

Die engelemagte was by u graf;
die wagte het soos dooies geword.
Maria het by u graf gestaan,
op soek na u vlekkelose liggaam.
U het die doderyk beroof
sonder om daardeur aangetas te word.
U het die Maagd tegemoet gegaan en die lewe geskenk.
U wat uit die dode opgestaan het:
Here, eer aan U!

Theotokion van die Week – Toon 6

U het u Moeder die geseënde genoem
en vrywillig na die lyding gekom.
U het aan die Kruis gestraal, want U wou Adam soek,
en het vir die Engele gesê:
Verheug julle saam met My,
want die verlore penning is gevind
U wat alles in wysheid bestuur het,
Heer, eer aan U.
