                                          1


Menaion Augustus 26 Die H. Martelare Adriaan en Natalia
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere, wat elk herhaal word.
Toon 4       (Ὡς γενναῖον ἐν µάρτυσιν)
Toe jy, o glorieryke, allerstandvastige Adriaan,
die hoogeerwaardige stryd en edele worstelinge van die martelare aanskou,
het jy vanweë liefde deur God geïnspireer,
vanself manmoedig na die arena gegaan,
sonder om jou vlees te spaar.
En so het jy jou edele stryd voleindig
en die vyand se hoogmoed verneder.

Herhaal:     Toe jy, o glorieryke, allerstandvastige Adriaan…

In gevangenisse opgesluit en met osrieme geslaan,
met skandpale belas en saam met ‘n menigte martelare met boeie verdruk,
o albesonge, alleredele Adriaan,
het jy saam met hulle die hemelse goeie dinge bekom,
terwyl jy jou eggenoot Natalia, deur God bemin, by jou het,
wat jou vir die stryd ingesalf het.

Herhaal:     Saam met bere opgesluit en met osrieme geslaan,…

Deur die raad van die slang
het Adam se eggenoot hom uit die Paradys verban,
maar Natalia het Adriaan alwys die Paradys ingelei,
deur hom met heilige gesegdes raad te gee,
hom te leer om die smarte van die stryd te verduur,
en hom hemelse belonings en ewige roem te skenk.

Herhaal:     Deur die raad van die slang…

Eer aan die Vader en aan die Seun en aan die Heilige Gees.
Doksastikon – Toon 1 – deur Efraim van Karia.
Die ywer van ‘n reggelowige man
het sy vrou wat deur God bemin was
tot luisterryke aansporing gelok.
Want die allervoortreflike Adriaan het deur Natalia se woorde gelei
die weg van stryd voleindig.
O vrou wat deur God bemin is!
Want nie soos Eva wat vir Adam verderf gebring het nie,
het sy vir haar eggenoot ewige lewe bewerk.
Terwyl ons haar saam met haar man prys,
laat ons tot Christus uitroep:
Gee ons hulp, deur die gebede van u heiliges.
                                         2


Nou en altyd en tot in ewigheid. Amen.
Theotokion – Toon 1       (Τῶν οὐρανίων ταγµάτων)
Uit u heilige ikoon, O Al-onbevlekte,
word genesinge der genesinge oorvloedig voorsien
aan hulle wat dit met geloof nader.
Besoek daarom ook my krankhede,
onfterm u oor my siel, o goeie,
en genees my liggaam.

Of die Kruistheotokion – Toon 1 (op Dinsdag- en Donderdagaande)
Toe sy wat U, die Lam en Herder,
op reine wyse gebaar het, o Heiland,
aan die Kruis aanskou,
het sy met ‘n weeklag uitgeroep:
“O my God, my Kind, allerdierbare lig van die wêreld,
hoe sien ek U soos ‘n boosaard aan ‘n Kruishout uitgestrek?”

Apostiga – Toon 1 (Πανεύφηµοι µάρτυρες)
Daar jy jou kleed met jou bloed purper gekleur het,
heers jy nou daarin saam met jou Meester,
soos belowe is,
terwyl jy met die glans van jou stryd
en met Goddelike skoonheid verheerlik word.
Smeek Christus dat ons siele sy vrede en groot barmhartigheid geskenk mag word.

Vers.        Wonderbaar is God in sy heiliges, die God van Israel. Hy sal sy volk
             krag en sterkte gee. Lofwaardig is God.
O al-loflike martelaar Adriaan,
jy het jou van die weë van die hartstogte afgewend,
jou op die heilsweg gehou,
en in die onverganklike woninge gaan woon
saam met almal wat aan Christus gehoorsaam was.
Smeek Hom saam met hulle
dat ons siele sy vrede en groot barmhartigheid geskenk mag word.

Vers.        Wat die heiliges in sy land betref, ons het sy hele wil wonderbaar onder
             hulle gemaak.
O nuwe wonder, waarlik groot en sonderling!
Hoe die alwyse Natalia haar eggenoot oorreed om dit te verduur,
wanneer hy deur ‘n swaard opgekap word.
Wie het al so iets gesien?
Wie het al so iets gehoor?
Sy het begeer om hom wat sy as lewensoog gehad het
aan ‘n heilbrengende dood oor te lewer.
                                         3


Eer aan die Vader en aan die Seun en aan die Heilige Gees.
Toon 6
O die onbesproke, uitverkore jukpaar van die Heer!
O geliefde, beminde tweetal van Christus!
O die voortreflike, salige egpaar!
Wie sou nie daardeur verbaas wees,
as hy van hul bo-menslike dade hoor nie?
Hoe die vrou haar manlik gedra het teenoor die wrede tiran
En haar gade versterk het om nie toe te gee onder die verskrikkinge nie,
maar om te kies om ter wille van die geloof eerder te sterwe as om te lewe.
O die Godgeweefde woorde van die wyse Natalia!
O die heilige aanmoediging wat die hemele oopgesper
en die glorieryke, beroemde Adriaan
by die troon self van die groot Koning gevestig het!
Maar, o heilige paar, smeek God namens ons
wat jul gedagtenis uit liefde vier,
dat ons van versoekinge en alle verdrukkinge verlos mag word.

Nou en altyd en tot in ewigheid. Amen.
Theotokion – Toon 6
O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Oorwinnares en al die Heiliges,
dat Hy Hom oor siele mag ontferm.

Of die Kruistheotokion (op Dinsdag- en Donderdagaande)
Toon 6       (Τριήµερος ἀνέστης)
Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”

Apolitikion van die Heilige Martelare – Toon 3 (Θείας πίστεως)
Jy het die heilbrengende geloof ‘n onvervreembare saligheid geag,
ná jy jou vaders se goddeloosheid versaak het, o driemaal-salige,
en deur in die Meester se voetspore te volg,
is jy met genadegawes wat deur God ingegee is, verryk.
O glorieryke Adriaan, smeek Christus ons God
dat ons siele gered mag word.

Die Veranderlike vir die Mettediens
Kathisma ná die Derde Ode van die Kanon (wat nog te vertale is)
                                           4


Toon 8       (Τὴν Σοφίαν)
In die smarte van die martelare toegedraai
en manmoedig met geloof bewapen,
alsalige Adriaan, Christus se glorieryke martelaar,
het jy jou ywerig aan jou Here toegewy
en die vyand se vermetelheid deur genade neergewerp.
Daarom het Natalia, toe sy jou die stryd sien voer,
jou met haar heilbrengende woorde gesalf, o al-loflike.
Daarom roep ons tot jou uit:
Bid tot Christus ons God,
dat Hy vergewing van oortredinge sal skenk
aan hulle wat jou heilige gedagtenis met liefde vier.
Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion - Toon 8         (Τὴν Σοφίαν)
O Alheilige Maagd en Moeder van God, ek smeek u:
genees die vermoeiende hartstogte van my siel
en skenk my vergewing van my oortredinge
wat ek op dwase wyse begaan het,
toe ek, ellendeling, my siel en liggaam besoedel het.
Wee my! Wat sal ek in daardie uur doen
wanneer die Engele my siel skei van my ellendige liggaam?
Wees u dan my hulp en allervurige beskermster, o Meesteres.
Want ek, u onwaardige dienaar, het u as my hoop.

Of die Kruistheotokion (op Woensdag- en Vrydagoggende) – Toon 8

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o lankmoedige Heer,
die afgrond van medelye en bron van goedheid.
Wees daarom genadig
en skenk vergewing van oortredinge aan u dienaars
wat u vlekkelose lyding met geloof besing.”

Kontakion – Toon 4          (Ἐπεφάνης σήµερον)
Jy het die heilige woorde van jou Godgesinde vrou in jou hart geplaas,
o Adriaan, martelaar van Christus,
en jou na die folteringe gehaas,
waar jy saam met jou eggenote die kroon ontvang het.

Ikos
                                          5


Die tyd, die vreudevolle dag van die Heilige Adriaan, het vir die gelowiges
aangebreek.
Laat ons, deur God geïnspireer, met vreugde tot hom uitroep:
O Martelaar van die Heer, daar jy duidelik die goeie stryd gestry
en ‘n kroon van geregtigheid uit die hemel ontvang het,
red ons almal van alle invloed van die vyand,
stuur ons genesing van siel en liggaam
en reinig ons verstand van alle smet,
vanuit die hemel, waar jy saam met jou eggenote die kroon ontvang het.

Sinaksarion
Op die 26ste van vandeesmaand die gedagtenis aan die Heilige Martelare Adriaan
en Natalia en hul gevolg.

Verse.        Die hande van boosaards, wie se voete hulle na moord haas,
              kap die hande en voete van Adriaan af.

              In die lewe was Natalia vir Adriaan ‘n eggenote,
              en in die hemel is sy sy huisgenoot.

              Op die 26ste is Adriaan se hande en voete afgekap.


Op dieselfde dag is hulle wat saam met Adriaan gestry het deur die swaard
vervolmaak.
Op dieselfde dag die Gedagtenis aan die Heilige Martelare Attikus en Sisinius en
ons Heilige Vader Ibistion.
Op dieselfde dag die Gedagtenis aan ook ‘n ander Martelaar Adriaan.
Op dieselfde dag die Gedagtenis aan die heilige Joasaf, seun van koning Abener.

Op dieselfde dag is die Heilige Tithoës in vrede vervolmaak.
Deur die gebede van u Heiliges, o God, ontferm U oor ons. Amen.
Eksapostilarion – Toon 2          (Τοῖς Μαθηταῖς συνέλθωµεν )
Laat die alwyse en onoorwinlike martelaar Adriaan
saam met die eerwaardige Natalia deur ons verheerlik word.
Saam met hulle straal die heilige skare van martelare,
die segetekendraende slagorde,
wat ons besing terwyl ons hul luisterryke gedagtenis vier,
want hulle bid vir almal by Christus.

Theotokion – Toon 2        (Τοῖς Μαθηταῖς συνέλθωµεν)

Die hele wêreld het in u ‘n onoorwinlike beskerming bekom, o Alheilige,
‘n wagpos, beskutting en steun,
‘n onverwoesbare vesting, onverbreekbare verlossing
en heilige burg in allerlei nood.
                                              6


Maar o diensmaagd en Moeder van God, die koning van almal,
red ook my, u dienaar, uit veelsoortige gevare.

By die Lofpsalms maak ons voorsiening vir 4 verse en 3 stigiere, met herhaling van
die eerste.

Stigiere vir die Heilige Martelare – Toon 8       (Ὢ τοῦ παραδόξου)

O alleredele Adriaan,
jy het ‘n vervuller van die Meester se oproep geword,
toe jy alle wêreldse behae afgelê het,
en toe jy die Kruis op jou skouers geneem het,
het jy ‘n deelgenoot aan sy Lyding geword.
Want in beide opsigte het jy waarlik beproef geblyk.
Daarom vier ons, die gelowiges, vandag jou heilige gedagtenis.

Herhaal: O allerdele Adriaan…

O allerstandvastige Adriaan,
hoewel jy gedurig op die golwende see van foltering verkeer het,
het jy jou huisgenoot gehad wat jou met die roer gestuur,
na die hawe van vrede gelei
en tot by die hemelse stad gebring het.
Terwyl jou nou daar woon, al-loflike martelaar,
vra ons jou, bid vir ons wat jou loof.

Daar julle standvastig tot by die punt van boeie en folterbanke
en die afkap van jul ledemate weerstand gebied
en jul siele aan die Skepper oorgelewer het,
het julle die waarlik ewige rus en tydlose saligheid ontvang.
O die Goddelike beloning wat julle van Christus verkry het,
alglorieryke, allereerwaardige Martelare!

Eer aan die Vader en aan die Seun en aan die Heilige Gees.

Doksastikon – Toon 2
Die Heer wat van alles voorkennis het, o Martelaar,
het jou in sy onsegbare voorsienigheid as vrugbare loot aanvaar,
daar jy op allerlei maniere deur die swaard van martelaarskap gesnoei is
en die vrugte van oorvloedige standvastigheid gedra het,
waardeur die harte van die gelowiges gevoed word
wat jou met liefde loof, o glorieryke Adriaan.

Nou en altyd en tot in ewigheid. Amen.
Theotokion – Toon 2
Op u stel ek al my hoop, Moeder van God,
beskerm my onder u hoede.
                                           7


Vir die Apostiga van die Lofpsalms, die stigiere uit die Oktoig.
Die res van die Mettediens en die Wegsending.
