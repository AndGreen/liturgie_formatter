Die Veranderlike vir die Goddelike Liturgie van die H. Basilios die Grote
vir die Vyfde Sondag van die Vastyd, die Sondag van die H. Maria die
Egiptenaar

Die Gewone Antifone en Lied van die Intog

Die Opstandingsapolitikion in die Toon van die Week

Apolitikion van die H. Maria die Egiptneaar - Toon 8

In jou, o Moeder, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o heilige Moeder Maria,
is jou gees verheug saam met die Engele.

Apolitikion van die Kerk

Kontakion - Toon 3

Jy wat eens deur allerhande vorme van ontugtige dade vervul was,
is nou deur berou die bruid van Christus.
Vol verlange na die lewenswandel van Engele,
het jy die demone oorwin met die wapen van die Kruis.
Daarom het jy, o roemryke Maria,
nou verskyn as die bruid van die Koning.

Kontakion Toon 2

O Beskerming van Christene wat nie beskaam nie,
O voorspraak by die Skepper wat nie verander nie,
veronagsaam nie die stem van ons sondaarsbedes nie,
maar wees gou, want u is goed,
om ons te hulp te kom wat met vertroue tot u roep:
Haas u tot voorbidding, maak gou om te smeek,
want u, o Theotokos, waak altyd oor dié wat u eer.

Die Prokimenon – Toon 8 (Psalm 75)

Doen geloftes aan die Here ons God en doen dit gestand.
God is bekend in Juda, sy Naam is groot in Israel.

Lesing uit die Brief van Paulus aan die Hebreërs (9:11-14)

Broeders, Christus, wat opgetree het as Hoëpriester van die toekomstige
weldade, het deur die groter en volmaakte tabernakel wat nie met hande
gemaak is nie, dit wil sê, wat nie aan hierdie skepping behoort nie, ook nie
met die bloed van bokke en kalwers nie, maar met sy eie bloed, een maal
ingegaan in die heiligdom en 'n ewige verlossing teweeggebring. Want as die
bloed van stiere en bokke en die as van 'n vers wat die verontreinigdes
besprinkel, heilig maak tot reiniging van die vlees, hoeveel te meer sal die
bloed van Christus, wat Homself deur die ewige Gees aan God sonder smet
geoffer het, julle gewete reinig van dooie werke om die lewende God te dien?

Halleluja – Toon 8 (Psalm 94)

Kom laat ons jubel in die Here, laat ons juig voor God ons heil!
Laat ons sy aangesig tegemoetgaan met lof en Hom met lofgesange toejuig!

Die Lesing uit die Evangelie volgens Markus (10:32-45)

In daardie tyd het Jesus sy twaalf dissipels geneem en aan hulle begin vertel
die dinge wat met Hom sou gebeur. Kyk, sê Hy, ons gaan op na Jerusalem,
en die Seun van die mens sal oorgelewer word aan die owerpriesters en die
skrifgeleerdes, en hulle sal Hom tot die dood veroordeel en Hom oorlewer aan
die heidene; en hulle sal Hom bespot en Hom gésel en op Hom spuug en
Hom doodmaak; en op die derde dag sal Hy opstaan. En Jakobus en
Johannes, die seuns van Sebedéüs, het na Hom gekom en gesê: Meester,
ons wil hê dat U vir ons moet doen wat ons U ook al mag vra. En Hy sê vir
hulle: Wat wil julle hê moet Ek vir julle doen? En hulle antwoord Hom: Gee
aan ons dat ons mag sit in u heerlikheid, een aan u regter- en een aan u
linkerhand. Maar Jesus sê vir hulle: Julle weet nie wat julle vra nie. Kan julle
die beker drink wat Ek drink, en gedoop word met die doop waarmee Ek
gedoop word? En hulle antwoord Hom: Ons kan. Maar Jesus sê vir hulle: Dis
waar, die beker wat Ek drink, sal julle drink, en met die doop waarmee Ek
gedoop word, sal julle gedoop word; maar om te sit aan my regter- en aan my
linkerhand, berus nie by My om te gee nie, maar dit is vir hulle vir wie dit berei
is. En toe die tien dit hoor, begin hulle verontwaardig te word oor Jakobus en
Johannes. Maar Jesus het hulle na Hom geroep en vir hulle gesê: Julle weet
dat die wat gereken word as owerstes van die nasies oor hulle heers, en dat
hulle groot manne oor hulle gesag uitoefen; maar so moet dit onder julle nie
wees nie, maar elkeen wat onder julle groot wil word, moet julle dienaar wees.
En elkeen wat onder julle die eerste wil word, moet almal se dienskneg wees.
Want die Seun van die mens het ook nie gekom om gedien te word nie, maar
om te dien en sy lewe te gee as 'n losprys vir baie.

In die plek van “Dit is waarlik gepas...”

Oor u, begenadigde,
verheug die hele skepping hom,
die engeleskaar en die menslike geslag,
u, geheiligde tempel en geestelike paradys,
die roem van maagde, uit wie God vlees aangeneem het
en ‘n kind geword het,
hoewel Hy God voor alle tye is.
U skoot het Hy sy troon gemaak,
wyer as die hemele.
Oor u, begenadigde, verheug die hele skepping hom:
Eer aan u.
Kommunielied: Loof die Here…(soos gewoonlik)
