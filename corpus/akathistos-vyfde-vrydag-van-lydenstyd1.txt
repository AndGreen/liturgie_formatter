                                    1


           Die Akathistoslied voorafgegaan deur die Klein
           Kompletediens
           Vyfde Vrydag

Priester   Geseënd is ons God immer nou en altyd en tot in ewigheid.

Leser      Amen.

Priester   Eer aan U, ons God, eer aan U.

           Hemelse Koning, Trooster, Gees van die Waarheid,
           alomteenwoordig en met Wie alles vervul is,
           Skatkis van die goeie en Gewer van lewe,
           kom woon in ons,
           suiwer ons van alle onreinheid,
           en red ons siele, o Goeie.

Leser      Heilige God, Heilige Magtige, Heilige Onsterflike, ontferm U oor
           ons. (drie maal)

           Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Alheilige Drie-eenheid, ontferm U oor ons.
           Here, reinig ons van ons sondes.
           Meester, vergeef ons ons oortredinge.
           Heilige, besoek en genees ons swakhede,
           om u Naams ontwil.

           Here, ontferm U. Here, ontferm U. Here, ontferm U.

           Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Onse Vader, wat in die hemele is,
           laat u naam geheilig word.
           Laat u koninkryk kom.
           Laat u wil geskied
           soos in die hemel net so ook op die aarde.
           Gee ons vandag ons daaglikse brood
           en vergeef ons ons skulde
           soos ons ook ons skuldenaars vergewe
           en lei ons nie in versoeking nie
           maar verlos ons van die bose.

Priester   Want aan U behoort die Koninkryk, en die krag, en die
           heerlikheid, aan die Vader en die Seun en die heilige Gees, nou
           en altyd en tot in ewigheid.
                                       2


Leser        Amen.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Kom, laat ons aanbid en neerval voor God, ons Koning!
Kom, laat ons aanbid en neerval voor Christus God, ons Koning!
Kom, laat ons aanbid en neerval voor Christus self, ons Koning en God!

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde. Want
ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

Psalm 69

O God, kom my te hulp; Here, haas U om my te help.
                                       3


Laat hulle wat my siel soek beskaamd staan en in die verleentheid gestel
word.
Laat hulle wat my kwaad toewens agteruitwyk en beskaam word.
Laat hulle wat vir my sê: Goed so! Goed so! terstond agteruitwyk vanweë hul
beskaming.
Laat almal wat U soek jubel en bly wees oor U, en laat hulle wat u heil liefhet
altyd sê: Laat God verheerlik word!
Maar ek is arm en behoeftig; o God, help my! U is my hulp en my redder;
Here, talm tog nie!

Psalm 142

Here, hoor my gebed; luister na my smeking in u waarheid; verhoor my in u
geregtigheid.
En gaan nie na die gereg met u kneg nie, want niemand wat leef, sal voor u
aangesig geregverdig word nie.
Want die vyand het my siel vervolg; hy het my lewe tot teen die grond
verneder; hy het my laat sit in duisternis soos hulle wat lankal dood is, en my
gees is vermoeid oor my; my hart is ontsteld in my.
Ek het gedink aan die dae van weleer; ek het nagedink oor al u dade; oor die
werke van u hande het ek steeds nagedink.
Ek het my hande na U toe uitgesteek; my siel smag na U soos 'n dorsland.
Hoor my gou, Here; my gees het my begewe.
Wend nie u aangesig van my af nie, sodat ek nie sal word soos hulle wat in
die kuil neerdaal nie.
Laat my in die môre u barmhartigheid hoor, want op U het ek my hoop gestel.
Maak aan my die weg bekend, Here, waarop ek moet gaan, want tot U het ek
my siel opgehef.
Bevry my van my vyande, Here, want tot U het ek my toevlug geneem. Leer
my om u wil te doen, want U is my God.
U goeie Gees sal my in 'n land van opregtheid lei. Om u naam ontwil, Here,
sal U my lewend maak.
In u geregtigheid sal U my siel uit verdrukking lei. En in u ontferming sal U my
vyande uitroei.
En sal U almal vernietig wat my siel verdruk, want ek is u kneg.

Doksologie

Eer aan God in die hoogste hemele, en vrede op aarde, in die mense 'n
welbehae.
Ons besing U, ons loof U, ons aanbid U, ons verheerlik U, ons dank U vir u
groot heerlikheid.
Here Koning, hemelse God, almagtige Vader;
Here eniggebore Seun, Jesus Christus;
en Heilige Gees.
Here God, Lam van God, Seun van die Vader, wat die sonde van die wêreld
wegneem, ontferm U oor ons, U wat die sondes van die wêreld wegneem.
Aanvaar ons smeking, U wat sit aan die regterhand van die Vader, en ontferm
U oor ons.
                                       4


Want U alleen is heilig, U alleen is die Heer, Jesus Christus, tot eer van God
die Vader. Amen.
Ek sal U elke dag loof, en u Naam prys tot in ewigheid, ja tot in alle ewigheid.
Here, U het vir ons 'n toevlug geword van geslag tot geslag. Ek het gesê: O
Here, ontferm U oor my. Genees my siel, want ek het teen U gesondig.
Here, tot U het ek my toevlug geneem. Leer my om u wil te doen, want U is
my God. Want by U is die fontein van die lewe. In u lig sal ons die lig sien.
Laat u barmhartigheid voortduur vir die wat U ken.
Gee, Here, dat ons vannag van sonde bewaar mag word.
Lofwaardig is U, o Heer, die God van ons vaders, en geprys en verheerlik is u
Naam tot in ewigheid. Amen.
Laat u barmhartigheid, Here, oor ons wees, soos ons ons hoop gestel het op
U.
Lofwaardig is U, o Here, leer my u gebooie.
Lofwaardig is U, o Meester, gee my insig in u gebooie.
Lofwaardig is U, o Heilige, verlig my met u gebooie.
U barmhartigheid, Here, is tot in ewigheid. Laat vaar nie die werke van u
hande nie.
U kom toe die lofprysing, U kom toe die lofgesang, U kom toe die heerlikheid,
Vader, Seun, en Heilige Gees, nou en altyd en tot in ewigheid. Amen.

Geloofsbelydenis

Ek glo in een God, die almagtige Vader, die Skepper van die hemel en die
aarde, en van alle sigbare en onsigbare dinge.
En in een Here, Jesus Christus, die eniggebore Seun van God, gebore uit die
Vader voor alle tye. Lig uit Lig, ware God uit ware God, gebore, nie gemaak
nie, een in wese met die Vader, deur Wie alle dinge ontstaan het.
Wat ter wille van ons, mense, en ter wille van ons saligheid neergedaal het uit
die hemele, vlees geword het deur die Heilige Gees en die Maagd Maria, en
mens geword het.
Wat vir ons gekruisig is onder Pontius Pilatus, en gely het en begrawe is, en
op die derde dag weer opgestaan het, volgens die Skrifte.
Wat opgevaar het na die hemele en sit aan die regterhand van die Vader.
En wat weer sal kom met heerlikheid om te oordeel die lewendes en die
dooies.
Wie se Koninkryk geen einde sal hê nie.
En in die Heilige Gees, die Here, die Lewendmaker, wat van die Vader
uitgaan, wat saam met die Vader en die Seun aanbid en verheerlik word, wat
gespreek het deur die profete.
En in een Heilige, Katolieke en Apostoliese Kerk.
Ek bely een doop tot vergifnis van sondes.
Ek verwag die opstanding van die dooies en die lewe van die toekomstige
ewigheid. Amen.

Die megalinarion van die Theotokos

Dit is waarlik gepas om u salig te noem, o Theotokos,
immergeseënd, al-onskuldig en die Moeder van ons God.
Eerbiedwaardiger as die Gerubim,
                                       5


en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Apolitikion – Toon 8

Na hy die geheime opdrag ontvang het,
het die Liggaamlose hom na die huis van Josef gehaas
en vir haar wat die huwelik nie geken het nie gesê:
Hy wat die hemele deur sy neerdaling na benede gebuig het,
word volledig, sonder verandering, deur u omvat,
en ek sien Hom in u moederskoot
die gedaante aanneem van 'n kneg.
Verbysterd roep ek u toe:
Verheug u, Ongehude Bruid!

Eerste Stasis

Priester

Ikos 1

'n Aartsengel is uit die hemel gestuur,
om die Theotokos "Verheug u!" toe te roep.
En by die aanskoue van hoe U, Here,
by die klank van sy liggaamlose stem 'n liggaam aanneem,
het hy verbysterd daar gestaan en haar dinge van hierdie aard toegeroep:

Verheug u, u deur wie die blydskap sal skyn.
Verheug u, u deur wie die vloek sal verdwyn.

Verheug u, herstel van Adam ná sy val.
Verheug u, verlossing van Eva van haar trane.

Verheug u, hoogte ontoeganklik vir die mens se denkvermoë.
Verheug u, diepte swaar om te deurvors selfs vir engele-oë.

Verheug u, want u is die Koning se troon.
Verheug u, want u dra Hom wat die heelal dra.

Verheug u, ster wat die Son laat verskyn
Verheug u, skoot van die goddelike vleeswording.

Verheug u, u deur wie die Skepping vernuwe word.
Verheug u, u deur wie die Skepper ‘n kindjie word.

Verheug u, Ongehude Bruid!
                                       6


Volk          Verheug u, ongehude Bruid.

Priester

Kontakion 2

Bewus van haar eie reinheid.
het die Heilige dapper tot Gabriël gespreek:
“Vreemd skyn jou woorde en swaar
vir my siel om te aanvaar.
Want hoe praat jy van ‘n geboorte
na ‘n ontvangenis sonder saad?
En sy roep: Halleluja!

Volk          Halleluja!

Priester

Ikos 2

In haar strewe om wat onkenbaar is te weet,
het die Maagd tot die dienende engel geroep:
Sê my, hoe is dit moontlik vir ‘n seun
om uit kuise lende gebore te word?
Met ontsag het hy haar geantwoord,
en so uitgeroep:

Verheug u, ingewydene van die onuitspreeklike Raad.
Verheug u, bewys van dinge wat ons in swye moet laat.

Verheug u, voorspel tot Christus se wonderwerke.
Verheug u, hoogtepunt van sy leerstellinge.

Verheug u, hemelse leer deur wie God neergedaal het.
Verheug u, brug wat hulle wat uit die aarde is hemel toe lei.

Verheug u, veelbesonge verwondering van die engele.
Verheug u, veelbeweende verwonding van die demone.

Verheug u, u wat die Lig op onuitspreeklike wyse gebaar het.
Verheug u, u wat dié geheimenis aan niemand openbaar het nie.

Verheug u, u wat die wyses se kennis te bowe gaan.
Verheug u, u wat die gelowiges se verstand verlig.

Verheug u, Ongehude Bruid!

Volk          Verheug u, ongehude Bruid.

Priester
                                      7



Kontakion 3

Die krag van die Allerhoogste
het haar wat die huwelik nie geken het nie
toe oorskadu sodat sy kon ontvang
en haar vrugbare skoot ‘n lieflike akker gemaak
vir almal wat die heil wil oes,
terwyl hulle sing: Halleluja!

Volk          Halleluja!

Priester

Ikos 3

Met God in haar skoot het die Maagd haar gehaas na Elisabet,
wie se ongebore kind, wat haar groet dadelik herken het,
hom verheug het, en met spronge soos gesange
tot die Theotokos geroep het:

Verheug u, tak van die onverwelklike Loot.
Verheug u, boord van die onverganklike Vrug.

Verheug u, u wat die mensliewende Landbouer verbou.
Verheug u, u wat die verwekker van ons lewe verwek.

Verheug u, land wat ‘n ryke oes van mededoë laat ontspruit.
Verheug u, tafel met ‘n oorvloed van vergifnis gelaai.

Verheug u, want u laat die weide van behae blom.
Verheug u, want u berei ‘n toevlug vir siele.

Verheug u, aanneemlike wierook van voorbidding.
Verheug u, versoening vir heel die wêreld.

Verheug u, guns van God teenoor sterflinge.
Verheug u, vrymoedigheid van sterflinge by God.

Verheug u, Ongehude Bruid!

Volk          Verheug u, ongehude Bruid.

Priester

Kontakion 4

Die verstandige Josef was in sy binneste gekwel
deur 'n storm van twyfelgedagtes;
wetende dat u ongetroud was,
                                      8


het hy 'n heimlike verbintenis vermoed, o Onskuldige,
maar toe hy van u ontvangenis deur die Heilige Gees te wete kom,
het hy gesê: Halleluja!

Volk         Halleluja!

Die Kanon

Eerste Ode Toon 4

Irmos

Ek sal my mond oopmaak
en dit sal met die Gees vervul word,
en ek sal ‘n woord uiter tot die Koningin en Moeder;
ek sal gesien word waar ek stralend feesvier
en sal my verheug en al haar wonders besing.

Troparia

Hoogheilige Theotokos, beskerm ons.

Toe die groot Aartsengel u sien, o Reine,
die lewende boek van Christus, verseël deur die Gees,
het hy u toegeroep: Verheug u, vat van vreugde,
deur wie die vloek van die eerste moeder opgehef is.

Hoogheilige Theotokos, beskerm ons.

Verheug u, o Maagd en Bruid van God,
die wederoprigting van Adam, die dood van die Doderyk.
Verheug u, Al-onskuldige, die paleis van die enige Koning.
Verheug u, vlammende troon van die Almagtige.

Eer aan die Vader en aan die Seun en aan die Heilige Gees.

Verheug u, u wat alleen die onverwelklike Roos laat ontspruit het;
verheug u, u wat die welriekende appel gebaar het,
die ruiker van die Koning van almal;
verheug u, u wat die huwelik nie ervaar het nie,
die behoud van die wêreld.

Nou en altyd en tot in ewigheid. Amen.

Verheug u, skat van reinheid,
deur wie ons uit ons val opgestaan het.
Verheug u, Meesteres, welriekende lelie wat die gelowiges met haar geur
omgeef,
welriekende wierook en kosbare salf.
                                      9


Derde ode

Irmos

O Theotokos,
as lewende en oorvloedige bron,
versterk hulle wat in geestelike gemeenskap verenig is
en u lof besing,
en deur u Godgegewe heerlikheid,
ag hulle waardig vir krone van heerlikheid.

Troparia.

Hoogheilige Theotokos, beskerm ons.

Uit u, onbewerkte land, het die goddelike koringaar ontspruit.
Verheug u, lewende tafel,
wat die brood van die lewe gedra het.
Verheug u, Meesteres, onuitputlike bron van die Lewende Water.

Hoogheilige Theotokos, beskerm ons.

Verheug u, vers wat die onskuldige Kalf vir die gelowiges gebaar het.
Verheug u, ooilam wat dragtig was met die Lam van God,
Hy wat die misstappe van die hele wêreld wegneem.
Verheug u, ywerige versoendeksel.

Eer aan die Vader en aan die Seun en aan die Heilige Gees.

Verheug u, woonplek van lig,
stralende oggend wat alleen Christus die Son gedra het.
Verheug u, u wat die duisternis verdryf
en die duistere demone heeltemal vernietig het.

Nou en altyd en tot in ewigheid. Amen.

Verheug u, o Meesteres,
enigste poort waardeur alleen die Logos gegaan het,
wat deur u geboortegewing
die grendels en poorte van die Doderyk verbrysel het.
Verheug u, albesongene, heilige ingang van hulle wat gered word.

Kontakion – Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
                                     10


Verheug u, Ongehude Bruid!

Tweede Stasis

Priester

Ikos 4

Die Herders het die Engele hoor sing
van Christus se koms in die vlees,
en hulle soos na 'n herder gehaas.
Toe hulle Hóm wat in Maria se skoot gewei het
soos 'n vlekkelose Lam sien,
het hulle haar besing en gesê:

Verheug u, Moeder van die Lam en Herder.
Verheug u, kraal van die redelike kudde.

Verheug u, skans teen onsigbare vyande.
Verheug u, opening van die poorte van die Paradys.

Verheug u, want die hemele is saam met die aarde verheug.
Verheug u, want die aardse sing saam met die hemelkoor.

Verheug u, nimmerswygende stem van die Apostels.
Verheug u, onoorwinlike moed van die Martelare.

Verheug u, sterke steun van die geloof.
Verheug u, stralende kenteken van die genade.

Verheug u, u deur wie die Doderyk gestroop is.
Verheug u, u deur wie ons met heerlikheid beklee is.

Verheug u, Ongehude Bruid!

Volk          Verheug u, ongehude Bruid.

Kontakion 5

Die Wyse Manne het 'n ster op pad na God gewaar
en sy luister gevolg,
dit as 'n lantern gehou,
en so na die magtige Koning gesoek.
En toe hulle die Onbereikbare bereik,
het hulle verheugd tot Hom geroep: Halleluja!

Volk          Halleluja!

Ikos 5
                                      11


Die seuns van die Chaldeërs het in die Maagd se hande
Hom gesien wat met sy hand die mensdom geskep het.
Hulle het Hom as hul Meester herken,
al het Hy die gedaante van 'n kneg aangeneem,
en hulle gehaas om Hom met gawes te dien
en tot haar, die geseënde, te roep:

Verheug u, Moeder van die Ster sonder ondergang.
Verheug u, daeraad van die mistieke dag.

Verheug u, u wat die smeltkroes van misleiding gedoof het.
Verheug u, u wat die ingewydenes van die Drie-eenheid verlig.

Verheug u, u wat die onmenslike tiran onttroon het.
Verheug u, u wat Christus, die mensliewende Here, aan ons getoon het.

Verheug u, u wat ons van die heidense aanbidding verlos.
Verheug u, u wat ons van smerige dade bevry.

Verheug u, u wat die aanbidding van vuur beëindig het.
Verheug u, u wat die vlam van die hartstogte wegneem.

Verheug u, gids wat gelowiges na selfbeheersing lei.
Verheug u, vreugde van alle geslagte.

Verheug u, Ongehude Bruid!

Volk          Verheug u, ongehude Bruid.

Kontakion 6

Die Wyse Manne het Goddraende boodskappers geword
en na Babilon teruggekeer.
Hulle het die profesie aangaande U vervul
en U aan almal as die Christus verkondig,
en Herodus aan sy geklets oorgelaat,
hy wat nie geleer het om te sing: Halleluja!

Volk          Halleluja!

Ikos 6

U het die Lig van die Waarheid in Egipte laat skyn
en die duisternis van die leuen verdryf.
Want sy afgode het omgeval, o Verlosser,
nie in staat om u mag te verduur nie.
En dié wat van hulle bevry is, het tot die Theotokos geroep:

Verheug u, wederoprigting van die mensdom.
Verheug u, ondergang van die demone.
                                      12



Verheug u, u wat die waan van verleiding vertrap het.
Verheug u, u wat die leuen van die afgode ontbloot het.

Verheug u, see wat die Farao van die gees verdrink het.
Verheug u, rots wat dié wat dors na die lewe laat drink het.

Verheug u, vuurkolom wat dié in die duisternis lei.
Verheug u, beskutting van die wêreld, breër as die wolk van weleer.

Verheug u, voedsel wat manna vervang.
Verheug u, bedienaar van heilige genot.

Verheug u, land van die belofte.
Verheug u, u wat melk en heuning voortbring.

Verheug u, Ongehude Bruid!

Volk          Verheug u, ongehude Bruid.

Kontakion 7

Toe Simeon op die punt gestaan het om hierdie wêreld van misleiding te
verlaat,
is U as pasgeborene na hom gebring,
maar U is ook as volmaakte God deur hom herken.
Daarom het hy, verwonderd oor u onuitspreeklike wysheid,
geroep: Halleluja!

Volk          Halleluja!

Vierde Ode

Irmos

Hy wat in heerlikheid
op die troon van die Godheid sit,
Jesus die Allerhoogste God,
het in ‘n ligte wolk gekom
en deur sy reine hand hulle gered wat roep:
“Eer aan u mag, o Christus.”

Troparia

Hoogheilige Theotokos, beskerm ons.

Met die klank van ons liedere roep ons met geloof tot u, o Albesongene:
Verheug u, berg van botter gekarring deur die Gees.
Verheug u, kandelaar en mannakruik
wat die sintuie van die vromes soet maak.
                                      13



Hoogheilige Theotokos, beskerm ons.

Verheug u, onbevlekte Meesteres, versoendeksel van die wêreld.
Verheug u, leer wat almal deur genade van die aarde af opgehef het.
Verheug u, brug wat almal wat u besing
waarlik uit die dood na die lewe lei.

Hoogheilige Theotokos, beskerm ons.

Verheug u, o Onbevlekte, hoër as die hemele,
wat sonder weë die grondveste van die aarde in u skoot gedra het.
Verheug u, skulp wat vir die Koning van die hemelse magte
die goddelike purperkleed uit u bloed gekleur het.

Eer aan die Vader en aan die Seun en aan die Heilige Gees.

Verheug u, Meesteres, wat waarlik die Gewer van die Wet gebaar het,
Hy wat almal se sondes vrylik uitwis.
O onbegryplike diepte en onuitspreeklike hoogte,
wat die huwelik nie geken het nie, deur wie ons vergoddelik is.

Nou en altyd en tot in ewigheid. Amen.

Ons besing u wat vir die wêreld ‘n krans gevleg het
wat nie met die hand gemaak is nie
en roep u toe:
Verheug u, o Maagd, skans en beskutting van almal,
vesting en heilige toevlug.

Vyfde Ode

Irmos

Die heelal was verwonderd
oor u Godgegewe heerlikheid.
Want u, o Maagd, wat die huwelik nie geken het nie,
het Hom wat God oor almal is in u skoot gedra
en die ewige Seun gebaar,
wat almal wat u besing met verlossing beloon.

Troparia

Hoogheilige Theotokos, beskerm ons.

Verheug u, o Al-onskuldige, wat die Weg van die Lewe gebaar het
en die wêreld van die vloed van die sonde gered het.
Verheug u, Bruid van God, tyding ontsagwekkend
om te hoor en te vertel.
Verheug u, woonplek van die Meester van die skepping.
                                      14



Hoogheilige Theotokos, beskerm ons.

Verheug u, o Onbevlekte, sterkte en vesting van die mensdom,
heiligdom van die heerlikheid, doding van die Doderyk,
Bruidsaal helder verlig.
Verheug u, vreugde van die Engele.
Verheug u, hulp van hulle wat hul versoeke met geloof tot u rig.

Hoogheilige Theotokos, beskerm ons.

Verheug u, o Meesteres,
vlammende wa van die Woord,
lewende Paradys, met die Here, die Boom van die Lewe, in u midde,
Hy wie se soetheid húlle lewend maak wat met geloof aan Hom deelneem,
ook al is hulle aan die bederf onderworpe.

Eer aan die Vader en aan die Seun en aan die Heilige Gees.

Versterk deur u krag, roep ons met geloof tot u:
Verheug u, stad van die Koning van almal,
waaroor heerlike en horenswaardige dinge duidelik gespreek is.
Verheug u, ongekapte berg, ondeurgrondelike diepte.

Nou en altyd en tot in ewigheid. Amen.

Verheug u, o Onbevlekte, ruim tabernakel van die Woord,
Verheug u, al-wonderbare, skulp wat die Goddelike Pêrel voortgebring het,
versoening met God van almal wat u, o Theotokos, voortdurend salig noem.

Ode 6

Irmos

Terwyl ons met 'n godvresende gemoed
hierdie heilige en aleerbiedwaardige fees van die Moeder van God vier,
kom laat ons hande klap
en die God wat uit haar gebore is, verheerlik.

Troparia

Hoogheilige Theotokos, beskerm ons.

Verheug u, o Al-onbevlekte, onbesoedelde bruidsaal van die Woord,
oorsaak van die vergoddeliking van almal,
weerklank van die Profete.
Verheug u, sieraad van die Apostels.

Hoogheilige Theotokos, beskerm ons.
                                      15


Uit u het die dou gedrup
wat die vlam van die veelgodedom geblus het.
Daarom roep ons tot u: Verheug u, doubedekte vlies,
wat Gideon, o Maagd, vooruitgesien het.

Eer aan die Vader en aan die Seun en aan die Heilige Gees.

Kyk, tot u roep ons “Verheug u”;
wees u ‘n hawe en toevlugsoord vir ons
wat vaar op die see van benoudhede
te midde van al die strikke van die oorlogsugtige.

Nou en altyd en tot in ewigheid. Amen.

O Bron van vreugde, beklee ons denke met genade om u toe te roep:
Verheug u, braambos wat nie uitgebrand het nie,
wolk van lig wat die gelowiges voortdurend oorskadu.

Kontakion – Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

Derde Stasis

Priester

Ikos 7

Die Skepper het 'n nuwe Skepping openbaar
toe Hy verskyn het aan ons wat deur Hom ontstaan het.
Sonder saad het Hy uit 'n moederskoot ontspring
en dit ongeskonde, soos dit was, bewaar,
sodat ons dié wonder mag sien, en sing en roep tot haar:

Verheug u, blom van onverganklikheid.
Verheug u, kroon van selfbeheersing.

Verheug u, u uit wie die oertipe van die Opstanding straal.
Verheug u, u wat die lewe van die Engele openbaar.

Verheug u, boom van glansende vrug waarmee die gelowiges gevoed word.
Verheug u, tak met skaduryke blare, waardeur baie beskut word.

Verheug u, u wat die Gids vir swerwers in u skoot dra.
                                      16


Verheug u, u wat geboorte gee aan die Bevryder van gevangenes.

Verheug u, pleidooi by die regverdige Regter.
Verheug u, vergifnis van baie wat struikel.

Verheug u, kleed vir dié wat van vrymoedigheid ontdaan is.
Verheug u, liefde wat alle begeerte oorkom.

Verheug u, Ongehude Bruid!

Volk          Verheug u, ongehude Bruid.

Kontakion 8

Laat ons wat die vreemde geboorte aanskou het,
ons van die wêreld vervreem en ons aandag op die hemel vestig.
Hiervoor het die verhewe God op aarde as nederige mens verskyn,
want Hy wil almal tot in die hoogte verhef
wat tot Hom roep: Halleluja!

Volk          Halleluja!

Ikos 8

Die Onomskryfbare Woord was ten volle aanwesig hier benede,
dog sonder om enigsins afwesig te wees daar bo
want dit was 'n Goddelike selfvernedering
nie 'n blote verandering van plek nie,
'n geboorte uit 'n Maagd wat deur die krag van God oorskadu is
wat die volgende gehoor het:

Verheug u, vat van die onomvatlike God
Verheug u, deur van die heilige geheimenis.

Verheug u, tyding deur ongelowiges betwyfel.
Verheug u, onbetwyfelbare trots van die gelowiges.

Verheug u, alheilige wa van Hom wat setel op die Gerubim
Verheug u, allervoortreflike woning van Hom wat troon op die Serafim.

Verheug u, want u bring teenoorgesteldes bymekaar.
Verheug u, u wat maagdelikheid en moederskap verbind.

Verheug u, u deur wie die oortreding ongedaan gemaak is.
Verheug u, u deur wie die Paradys weer oopgestel is.

Verheug u, sleutel tot Christus se Koninkryk.
Verheug u, hoop op ewige goeie dinge.

Verheug u, Ongehude Bruid!
                                      17



Volk          Verheug u, ongehude Bruid.

Kontakion 9

Al die Engele-ordes was verwonderd
oor die groot daad van u menswording,
want hulle het Hom wat as God ontoeganklik is,
as mens toeganklik vir almal gesien,
hoe Hy onder ons woon en van almal hoor: Halleluja!

Volk          Halleluja!

Ikos 9

Welsprekende sprekers sien ons stom soos visse
voor u staan, o Theotokos, want hulle is nie in staat om te verklaar
hoe u maagd bly en tog geboorte kon gee nie;
maar ons verwonder ons oor die geheimenis
en roep met geloof:

Verheug u, vat van God se Wysheid.
Verheug u, skatkis van sy Voorsienigheid.

Verheug u, u wat die wysgere se gebrek aan wysheid laat blyk het.
Verheug u, u wat geskooldes in die rede as onredelik ontbloot het.

Verheug u, want die bedrewe redetwisters is dwaas bewys.
Verheug u, want die skeppers van mites het gekwyn.

Verheug u, u wat die Atheners se strikvrae in verwarring bring.
Verheug u, u wat die vissers se nette vul.

Verheug u, u wat ons uit die dieptes van onkunde ophaal.
Verheug u, u wat baie met die lig van die kennis bestraal.

Verheug u, boot vir almal wat gered wil word.
Verheug u, hawe vir die lewe se matrose.

Verheug u, Ongehude Bruid!

Volk          Verheug u, ongehude Bruid.

Kontakion 10

Omdat Hy die wêreld wou red, het die Skepper van almal
uit vrye wil daarheen gegaan, en hoewel Hy as God Herder is,
het Hy, om ons onthalwe, aan ons verskyn as gelyk aan die mens.
Deur dié gelykenis het Hy die gelykenis geroep,
en as God hoor Hy: Halleluja!
                                      18



Volk         Halleluja!

Sewende Ode

Irmos

Die Godvresendes het nie die skepping bo die Skepper aanbid nie,
maar manmoedig die dreiging van die vuur vertrap
en met vreugde gesing:
O hoogbesonge Here en God van ons Vaders, lofwaardig is U.

Troparia

Hoogheilige Theotokos, beskerm ons.

Ons besing u en roep: Verheug u, wa van die geestelike Son;
ware wingerdstok wat die ryp druiwetros opgelewer het
wat die wyn laat drup wat die siele verbly
van hulle wat u getrou verheerlik.

Hoogheilige Theotokos, beskerm ons.

Verheug u, o Bruid van God, wat die Geneesheer van die mensdom gebaar
het,
mistieke staf uit wie die onverwelklike blom gebloei het.
Verheug u, Meesteres, deur wie ons met vreugde vervul is
en deur wie ons die lewe beërwe.

Hoogheilige Theotokos, beskerm ons.

Selfs die welsprekende tong, o Meesteres, is nie in staat om u lof te besing
nie.
Want u is verhewe bo die Serafim
omdat u Christus die Koning gebaar het.
Smeek Hom om almal wat u getrou vereer
nou van alle kwaad te verlos.

Eer aan die Vader en aan die Seun en aan die Heilige Gees.

Die eindes van die aarde loof u en noem u salig en roep u toe:
Verheug u, o Reine, boekrol waarop die Woord deur die Vader se vinger
geskryf is.
Smeek Hom, o Theotokos,
om u dienaars in die boek van die lewe in te skryf.

Nou en altyd en tot in ewigheid. Amen.

Ons, u dienaars, smeek u en buig die knie van ons harte:
Neig u oor, o Reine, en red ons wat wegsink in verdrukkinge.
                                      19


En bewaar u stad, o Theotokos,
van alle besetting deur vyande.

Agste Ode

Irmos

Die Seun van die Theotokos
het die reine Jongelinge in die oond gered,
destyds as voorafbeelding van die teenwoordige werklikheid.
Hy bring die hele wêreld byeen om te sing:
Loof die Here, al sy werke,
en verhef Hom tot in alle ewigheid.

Troparia

Hoogheilige Theotokos, beskerm ons.

U het die Woord in u skoot ontvang, o Reine,
u het Hom gedra wat die heelal dra.
Met melk het u Hom gevoed wat deur die knik van sy hoof
die hele wêreld voed, tot Wie ons sing:
Loof die Here, al sy werke,
en verhef Hom tot in alle ewigheid.

Hoogheilige Theotokos, beskerm ons.

Moses het in die braambos die groot Misterie van u geboortegewing gesien.
Waar hulle in die vuur staan, sonder om verbrand te word,
het die Jongelinge dit baie duidelik voorafgebeeld,
o ongeskonde heilige Maagd.
Daarom besing ons u tot in alle ewigheid.

Hoogheilige Theotokos, beskerm ons.

Ons wat eens deur misleiding kaal gestroop is,
is deur u swangerskap met die kleed van onverganklikheid beklee.
En ons wat in die duisternis van ons oortredinge gesit het,
het die Lig gesien, o Jonkvrou, woonplek van die lig.
Daarom besing ons u tot in alle ewigheid.

Eer aan die Vader en aan die Seun en aan die Heilige Gees.

Deur u word die dooies lewend gemaak,
want u het Hom wat die Lewe in Persoon is, gebaar.
Hulle wat voorheen stom was, word welsprekend gemaak,
melaatses word gereinig, siektes word verdryf,
die menigte geeste in die lug word oorwin,
o Maagd, die verlossing van sterwelinge.
                                       20


Nou en altyd en tot in ewigheid. Amen.

Verheug u, o Al-geseënde, wat verlossing vir die Wêreld gebaar het,
u deur wie ons vanaf die aarde na die hoogte verhef is,
die beskutting en sterkte,
die vesting en burg van hulle wat sing, o Reine:
Loof die Here, al sy werke,
en verhef Hom tot in alle ewigheid.

Negende Ode

Irmos

Laat alle aardgeborenes
stralend opspring in die gees
en die skaar van onstoflike geestelike wesens feesvier
terwyl hulle die heilige fees van die Moeder van God eer
en laat hulle roep: Verheug u, al-salige Theotokos,
reine Immermaagd.

Troparia

Hoogheilige Theotokos, beskerm ons.

Sodat ons, die gelowiges,
wat deur u deelgenote aan die ewige vreugde geword het,
tot u, o Jonkvrou, “Verheug u” mag roep, verlos ons van versoeking,
van besetting deur barbare en alle ander rampe
wat sondige sterwelinge tref
vanweë die menigte van hul oortredinge.

Hoogheilige Theotokos, beskerm ons.

U is as ons verligting en versterking geopenbaar.
Daarom roep ons tot u: Verheug u, nooit ondergaande ster,
wat die grote Son in die wêreld bring.
Verheug u, o Reine, wat die geslote Eden geopen het.
Verheug u, vuurkolom wat die mensdom na die hemelse lewe lei.

Hoogheilige Theotokos, beskerm ons.

Laat ons met eerbied staan in die huis van ons God en laat ons uitroep:
Verheug u, Koningin van die wêreld.
Verheug u, Maria wat oor ons almal heers.
Verheug u, u wat alleen onskuldig en skoon is onder vroue.
Verheug u, vat wat die onuitputlike salf ontvang het wat op u uitgegiet is.

Eer aan die Vader en aan die Seun en aan die Heilige Gees.

Verheug u, o Immermaagd, die Duif wat die Barmhartige gebaar het.
                                       21


Verheug u, roem van al die heiliges, segekrans van die Martelare.
Verheug u, heilige sieraad van al die Regverdiges
en die behoud van ons, die gelowiges.

Nou en altyd en tot in ewigheid. Amen.

Spaar u erfdeel, o God, en sien al ons sondes nou oor,
want U het haar wat U sonder saad op aarde gebaar het
wat U daarom smeek,
want in u groot barmhartigheid, o Christus,
was U bereid om 'n gedaante aan te neem wat vir U vreemd was.

Kontakion – Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

Vierde Stasis

Ikos 10

'n Vesting is u vir maagde, o Maagd Theotokos,
en vir almal wat hulle na u haas;
want die Skepper van hemel en aarde, o Onbevlekte,
het u voorberei, in u skoot gewoon,
en almal geleer om u toe te roep:

Verheug u, suil van maagdelikheid.
Verheug u, poort van die heil

Verheug u, aanvang van die geestelike herskepping.
Verheug u, voorsiener van die goddelike goedheid.

Verheug u, want u het dié wat in skaamte ontvang is, die wedergeboorte
geskenk.
Verheug u, want u het dié wat van hul sinne beroof is, verstandig gemaak.

Verheug u, u wat hom vernietig wat die gees verwring.
Verheug u, u wat Hom gebaar het wat reinheid saai.

Verheug u, bruidsaal van 'n huwelik sonder saad.
Verheug u, u wat die gelowiges met die Here verbind.

Verheug u, skone voedster van maagde.
Verheug u, bruidsleidster van heilige siele.
                                      22



Verheug u, Ongehude Bruid!

Volk         Verheug u, Ongehude Bruid!

Kontakion 11

Elke lied misluk wat daarna streef
om die omvang van u baie barmhartighede te omvat.
Want al sou ons U, Heilige Koning,
gesange so talryk soos sand bied,
het ons niks gedoen wat reg laat geskied
aan wat U ons gegee het nie,
ons wat tot U sing: Halleluja!

Volk         Halleluja!

Ikos 11

Ons sien die Heilige Maagd soos 'n stralende lamp skyn
op dié wat in duisternis verkeer.
Want sy laat die onstoflike vuur ontvlam
en lei almal tot kennis van God.
Sy verlig die gees met haar glans
en word deur hierdie uitroep vereer:

Verheug u, straal van die geestelike Son.
Verheug u, skynsel van die aandlose Lig.

Verheug u, weerlig wat ons siele helder verlig.
Verheug u, donderweer wat ons vyande verskrik.

Verheug u, want u laat die luisterryke Lig opkom.
Verheug u, want u laat die Rivier van vele strome ontspring.

Verheug u, u wat die doopvont voorafbeeld.
Verheug u, u wat die smet van die sonde uitwis.

Verheug u, kom wat die gewete was.
Verheug u, bak wat blydskap meng.

Verheug u, geur van Christus se welriekendheid.
Verheug u, lewe van mistieke feestelikheid.

Verheug u, Ongehude Bruid!

Volk         Verheug u, Ongehude Bruid!

Kontakion 12
                                      23


Toe die Kwytskelder van alle mense
hul ou skulde wou afskryf,
het Hy uit sy eie kom woon
onder dié wat van sy genade vervreemd was.
Hy het die skuldbrief opgeskeur
en Hy hoor van almal: Halleluja!

Volk         Halleluja!

Ikos 12

Terwyl ons u Seun besing,
loof ons u almal as 'n lewende tempel, o Theotokos,
want die Here wat alle dinge deur sy hand onderhou,
het in u skoot gewoon, u geheilig en verheerlik,
en almal geleer om u toe te roep:

Verheug u, tabernakel van God die Woord.
Verheug u, Allerheiligste, ruimer as dié van die Tempel.

Verheug u, ark verguld deur die Gees.
Verheug u, onuitputlike skatkis van lewe.

Verheug u, kosbare kroon van vrome konings.
Verheug u, eerbiedwaardige roem van toegewyde priesters.

Verheug u, onwankelbare vesting van die Kerk.
Verheug u, onvernietigbare fort van die Koninkryk.

Verheug u, u deur wie segetekens omhoog gehef word.
Verheug u, u deur wie vyande neergevel word.

Verheug u, genesing van my liggaam.
Verheug u, saligmaking van my siel.

Verheug u, Ongehude Bruid!

Volk         Verheug u, Ongehude Bruid!

Kontakion 13

O alle lof waardige Moeder,
wat die Woord, die Heiligste van al die Heiliges, gebaar het, (drie maal)
aanvaar nou ons offer,
en red van alle rampspoed en die toekomende straf
almal wat eenparig roep: Halleluja!

Volk         Halleluja!
                                     24


Ikos 1

'n Aartsengel is uit die hemel gestuur,
om die Theotokos "Verheug u!" toe te roep.
En by die aanskoue van hoe U, Here,
by die klank van sy liggaamlose stem 'n liggaam aanneem,
het hy verbysterd daar gestaan en haar dinge van hierdie aard toegeroep:

Verheug u, u deur wie die blydskap sal skyn.
Verheug u, u deur wie die vloek sal verdwyn.

Verheug u, herstel van Adam ná sy val.
Verheug u, verlossing van Eva van haar trane.

Verheug u, hoogte ontoeganklik vir die mens se denkvermoë.
Verheug u, diepte swaar om te deurvors selfs vir engele-oë.

Verheug u, want u is die Koning se troon.
Verheug u, want u dra Hom wat die heelal dra.

Verheug u, ster wat die Son laat verskyn
Verheug u, skoot van die goddelike vleeswording.

Verheug u, u deur wie die Skepping vernuwe word.
Verheug u, u deur wie die Skepper ‘n kindjie word.

Verheug u, Ongehude Bruid!

Volk         Verheug u, ongehude Bruid.

Kontakion – Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

Leser        Heilige God, Heilige Magtige, Heilige Onsterflike, ontferm U oor
             ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
                                    25


           om u Naams ontwil.

           Here, ontferm U. Here, ontferm U. Here, ontferm U.

           Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Onse Vader, wat in die hemele is,
           laat u naam geheilig word.
           Laat u koninkryk kom.
           Laat u wil geskied
           soos in die hemel net so ook op die aarde.
           Gee ons vandag ons daaglikse brood
           en vergeef ons ons skulde
           soos ons ook ons skuldenaars vergewe
           en lei ons nie in versoeking nie
           maar verlos ons van die bose.

Priester   Want aan U behoort die Koninkryk, en die krag, en die
           heerlikheid, aan die Vader en die Seun en die heilige Gees, nou
           en altyd en tot in ewigheid.

Leser      Amen.

           Kontakion (gelees)

           O ons aanvoerder en beskermer,
           ons wat verlos is van verskrikkinge
           skryf die oorwinning met dankbaarheid toe aan u, o Theotokos.
           Maar daar u oor onoorwinlike mag beskik,
           bevry ons van alle gevare
           sodat ons tot u mag roep:
           Verheug u, Ongehude Bruid!

           Here, ontferm U. (twaalf maal)

           Die Gebed van alle tye

           U wat te alle tye en elke uur in die hemel en op aarde aanbid en
           verheerlik word, Christus God, lankmoedig, groot van
           barmhartigheid en ryk aan mededoë, wat die regverdiges liefhet
           en U oor sondaars ontferm, wat almal roep tot heil deur die
           belofte van die komende goeie dinge. Here, aanvaar U self in
           hierdie uur ons bedes, en rig ons lewens op u gebooie. Heilig
           ons siele, suiwer ons liggame, maak ons denke reg, reinig ons
           oorweginge, en bevry ons van alle verdrukking, kwaad en nood.
           Omring ons deur u heilige engele sodat ons, beskerm en gelei
           deur hierdie leër, mag kom tot die eenheid van die geloof en die
           kennis van u ontoeganklike heerlikheid, want U word geloof tot
           in ewigheid. Amen.
                                     26


             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Eerbiedwaardiger as die Gerubim,
             en onvergelyklik glorieryker as die Serafim,
             het u ongeskonde God die Woord gebaar.
             Ware Theotokos, ons verheerlik u.

             In die Naam van die Here, seën, vader.

Priester     Mag God Hom oor ons ontferm en ons seën. Mag Hy sy
             aangesig oor ons laat skyn en ons barmhartig wees.

             Here, ontferm U. Here, ontferm U. Here, ontferm U.
             En bid vir ons, Alheilige Theotokos.

             Gebed tot die Alheilige Theotokos.

Eerste Leser (waar hy/sy staan voor die Ikoon van die Moeder van God, voor
die trappe van die Heiligdom)


O onbevlekte, smettelose, ongeskonde, onskuldige reine Maagd, Bruid van
God en Meesteres: U wat deur u wonderbaarlike ontvangenis God die Woord
met die mensdom verenig het, en die gevalle natuur van ons geslag met die
hemelse verbind het, u wat die enigste hoop is van hulle sonder hoop, en die
hulp van hulle teen wie stryd gevoer word, bereidwillige beskerming van hulle
wat hulle tot u haas, en toevlug van alle Christene.

Verafsku my, skuldbelade sondaar, nie, wat my met skandelike gedagtes,
woorde en dade heeltemal nutteloos gemaak het, en deur traagheid van
denke 'n slaaf van die genietinge van die lewe geword het.

Maar as die Moeder van die mensliewende God, wees mensliewend en vol
medelye teenoor my, reddelose sondaar, en aanvaar my gebed wat met
onrein lippe aan u opgedra word.

En deur u moederlike vrymoedigheid, pleit by u Seun, ons Meester en Here,
dat Hy ook vir my die mensliewende hart van sy goedheid sal open, dat Hy
my tallose misstappe oor die hoof sal sien, my sal laat terugkeer tot
boetvaardigheid, en my 'n bevestigde onderhouer van sy voorskrifte sal maak.

En wees my altyd naby, daar u barmhartig en medelydend is en die goeie
liefhet. Wees in hierdie lewe my vurige beskermster en hulp, weer die aanslae
van my teenstanders af, en lei my na die heil.

En wanneer ek moet heengaan, neem dan my armsalige siel in u sorg, en
verdryf ver daarvan weg die duistere gesig van bose geeste.
                                     27


En op die vreeswekkende oordeelsdag, verlos my van ewige straf en maak
my 'n erfgenaam van die onuitspreeklike heerlikheid van u Seun, ons God.

Mag dit my deur u bemiddeling en hulp beskore wees, my Meesteres,
alheilige Theotokos, deur die genade en mensliewendheid van u eniggebore
Seun, ons Here en God en Saligmaker, Jesus Christus, aan wie al die
heerlikheid, eer en aanbidding toekom, saam met sy beginlose Vader, en sy
alheilige, goeie en lewendmakende Gees, nou en altyd en tot in ewigheid.
Amen.

             Gebed tot ons Here Jesus Christus

Tweede Leser (waar hy/sy staan voor die Ikoon van die Heiland, voor die
trappe van die heiligdom)

Gee ons, Meester, waar ons nou gaan slaap, rus na liggaam en siel. En
behoed ons van die duistere slaap van die sonde, en van alle donker
genietinge van die nag. Bring die storms van ons hartstogte tot bedaring, doof
die vlammende pyle van die bose wat met lis teen ons geslinger word, beteuel
die onstuimighede van die vlees, en bring elke aardse en stoflike gedagte tot
rus.

En skenk ons, o God, 'n waaksame gees, 'n wyse verstand, 'n nugter hart, 'n
rustige slaap, vry van enige duiwelse fantasie. Wek ons teen die tyd van
gebed, gesterk deur u voorskrifte, terwyl ons u oordele voortdurend in
gedagte hou.

Skenk ons die genade om U die hele nag lank te verheerlik, om u
aleerbiedwaardige en hoogverhewe Naam te besing, te loof en te verheerlik,
van die Vader en die Seun en die Heilige Gees, nou en altyd en tot in
ewigheid. Amen.

Eerste Leser        Hooggeërde, immermaagdelike, geseënde Theotokos,
                    bied ons gebed aan u Seun, ons God, en bid dat Hy deur
                    u ons siele mag red.

Tweede leser        My hoop is die Vader,
                    my toevlug die Seun,
                    my beskutting die Heilige Gees.
                    Heilige Drie-eenheid, eer aan U.

Eerste Leser        Op u stel ek al my hoop, Moeder van God, beskerm my
                    onder u hoede.

             Die Wegsending

Priester     Vrede vir almal.

Volk         En vir u gees.
                                   28


Priester   Laat ons ons hoofde voor die Here buig.

Volk       Voor U, o Heer.


Priester   O Meester ryk aan barmhartigheid, Here Jesus Christus ons
           God, deur die gebede van ons al-onbevlekte Meesteres, die
           Theotokos en immermaagd Maria, deur die krag van die
           kosbare en lewendmakende Kruis, die beskerming van die
           eerbiedwaardige, liggaamlose hemelse kragte, die smekinge
           van die eerbiedwaardige, glorieryke profeet, Voorloper en Doper,
           Johannes, van die heilige, glorieryke en alomgeëerde Apostels,
           van die heilige, glorieryke en seëvierende martelare, van ons
           heilige en Goddraende Vaders en Moeders, van die (heilige van
           die kerk), van die heilige en regverdige Voorouers van God,
           Joachim en Anna, van die heilige N. wie se gedagtenis ons vier,
           en al u Heiliges: Maak ons gebed aanvaarbaar.

Volk       Amen.

Priester   Skenk ons vergewing van ons oortredinge;

Volk       Amen.

Priester   Beskut ons onder die beskutting van u vleuels;

Volk       Amen.

Priester   Verdryf van ons alle vyande en teenstanders;

Volk       Amen.

Priester   Skenk ons lewe vrede;

Volk       Amen.

Priester   O Here, ontferm U oor ons en oor u wêreld en red ons siele,
           want U is goed en mensliewend.

Volk       Amen.

           Litanie

Priester   Laat ons bid om vrede vir die wêreld.

Volk       Here, ontferm U. (en so na elk van die volgende bedes)

Priester   Vir die toegewyde, Ortodokse Christene.
                                    29


           Om die welsyn en versterking van die Christusliewende lede van
           die weermag.

           Vir ons afwesige vaders en moeders en broers en susters.

           Vir hulle wat ons dien en gedien het.

           Vir hulle wat ons haat en hulle wat ons liefhet.

           Vir hulle wat ons gevra het om vir hulle te bid, onwaardig soos
           wat ons is.

           Vir die verlossing van gevangenes.

           Vir hulle wat vaar op die see.

           Vir hulle wat siek lê.

           Laat ons ook bid om ‘n oorvloedige opbrengs van die aarde.

           Vir al ons Ortodokse vaders en moeders en broers en susters
           wat ons in die rus voorafgegaan het, en wat hier en oor die hele
           wêreld heen vroom ontslape lê.

Volk       Ewige gedagtenis.

Priester   Laat ons ook vir onsself sê: Here, ontferm U. Here, ontferm U.
           Here, ontferm U.

Volk       Troparion – Toon 3

           Verwonderd deur die skoonheid van u maagdelikheid
           en die uitnemende luister van u reinheid,
           het Gabriël tot u geroep, o Theotokos:
           Watter loflied is gepas om aan u te bring?
           Wat sal ek u noem? Ek huiwer en is in die war.
           Daarom, soos ek beveel is, roep ek tot u:
           Verheug u, o Begenadigde!

Priester   Deur die gebede van ons heilige vaders, Here Jesus Christus
           ons God, ontferm U oor ons en red ons.

Volk       Amen.
         30


  Die Akathistoslied

   voorafgegaan deur
die Klein Kompletediens

     Vyfde Vrydag
