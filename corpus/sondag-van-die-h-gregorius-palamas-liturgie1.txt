Die Veranderlike vir die Goddelike Liturgie van die H. Basilios die Grote
vir die tweede Sondag van die Vastyd, die Sondag van die H. Gregorius
Palamas

Die Gewone Antifone en Lied van die Intog

Die Opstandingsapolitikion in die Toon van die Week

Apolitikion vir die H. Gregorius Palamas - Toon 8

O ligdraer van die Ortodoksie, steun en leraar van die Kerk,
sieraad van monnike, onoorwinlike kampvegter onder teoloë,
roem van Thessalonika, prediker van die genade,
wonderdoenende Gregorius:
Bid voortdurend dat ons siele gered sal word.

Apolitikion van die Kerk

Kontakion - Toon 8

Heilige deur God besielde instrument van die Wysheid,
deurlugtige basuin van die teologie,
eenstemmig besing ons jou, uit God sprekende Gregorius.
Maar daar jy as gees by die Eerste Gees aanwesig is,
lei ook ons gees tot Hom, o Vader,
sodat ons mag roep: Verheug jou, prediker van die genade.

Kontakion Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

Prokimenon – Toon 5 (Psalm 11)

Mag u, o Here, oor ons wag hou en ons bewaar van hierdie geslag, ja, tot in
ewigheid.

Red my, o Here, want daar is geen vrome meer nie.

Die Lesing uit die Brief van Paulus aan die Hebreërs (1:10-14; 2:1-3)

U, o Here, het in die begin die aarde gegrondves en die hemele is werke van
U hande. Hulle sal vergaan, maar U bly; en hulle sal almal soos ‘n kleed
verslyt, en soos ‘n mantel sal U hulle toerol, en hulle sal verander word, maar
U is dieselfde, en U jare het geen einde nie. En aan watter een van die engele
het Hy ooit gesê: Sit aan my regterhand totdat Ek U vyande gemaak het ‘n
voetbank van U voete? Is hulle nie almal dienende geeste wat vir diens
uitgestuur word ter wille van die wat die saligheid sal beërwe nie? Daarom
moet ons des te meer ag gee op wat ons gehoor het, dat ons nie miskien
wegdrywe nie. Want as die woord deur engele gespreek, onwankelbaar was,
en elke oortreding en ongehoorsaamheid regverdige vergelding ontvang het,
hoe sal ons ontvlug as ons so ‘n groot saligheid veronagsaam wat, nadat dit
eers deur die Here verkondig is, aan ons bevestig is deur die wat dit gehoor
het.


Halleluja – Toon 5 (Psalm 88)

U barmhartighede sal ek vir ewig besing, o Here.

Want U het gesê: Barmhartigheid sal tot in ewigheid gebou word.

Uit die Evangelie volgens Markus (2:1-12)

In daardie tyd het Jesus in Kapérnaüm gekom, en die mense het gehoor dat
Hy in die huis was. En dadelik het baie saamgekom, sodat daar selfs by die
deur nie meer plek was nie; en Hy was besig om aan hulle die woord te
verkondig. En daar kom mense na Hom met 'n verlamde man wat deur vier
gedra word. En toe hulle vanweë die skare nie naby Hom kon kom nie, maak
hulle die dak oop waar Hy was, en nadat hulle dit oopgebreek het, het hulle
die bed waar die verlamde op lê, laat afsak. En toe Jesus hulle geloof sien, sê
Hy vir die verlamde: Seun, jou sondes is jou vergewe! En sommige van die
skrifgeleerdes het daar gesit en in hulle harte geredeneer: Waarom praat
hierdie man so godslasterlik? Wie kan sondes vergewe behalwe Een, naamlik
God? En Jesus het dadelik in Sy gees geweet dat hulle by hulleself so
redeneer, en Hy sê vir hulle: Wat redeneer julle oor hierdie dinge in julle harte?
Wat is makliker, om vir die verlamde te sê: Die sondes is jou vergewe! of om
te sê: Staan op en neem jou bed op en loop? Maar dat julle kan weet dat die
Seun van die mens mag het om op die aarde sondes te vergewe – sê Hy vir
die verlamde man: Ek sê vir jou: Staan op, neem jou bed op en gaan na jou
huis toe. En dadelik staan hy op en neem sy bed op en gaan voor die oë van
almal uit, sodat almal verbaas was en God verheerlik en sê: So iets het ons
nog nooit gesien nie!

In die plek van “Dit is waarlik gepas...”

Oor u, begenadigde,
verheug die hele skepping hom,
die engeleskaar en die menslike geslag,
u, geheiligde tempel en geestelike paradys,
die roem van maagde, uit wie God vlees aangeneem het
en ‘n kind geword het,
hoewel Hy God voor alle tye is.
U skoot het Hy sy troon gemaak,
wyer as die hemele.
Oor u, begenadigde, verheug die hele skepping hom:
Eer aan u.

Kommunielied: Loof die Here…(soos gewoonlik)
