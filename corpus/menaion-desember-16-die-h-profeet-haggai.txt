                                          1


Menaion Desember 16 Die H. Profeet Haggai
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Toon 8       (Οἱ Μάρτυρές σου Κύριε)
Daar jy deur die glans van jou lewenswyse en optrede
'n heilige woning en besielde tempel geword het, o Glorieryke,
het jy die siellose Tempel wat tevore vervalle geraak het
vir Hom wat oor die wêreld heers weer opgerig, o Aleerwaardige.
Vra Hom daarom in jou gebede
om aan almal sy groot barmhartigheid te gee.

Jy is as vat van die Gees geopenbaar,
wat die uitstortinge van lig wat jou vanuit die hemel geskenk is, ontvang
en ontvanklik is vir die glans daarvan.
Daarom profeteer jy die heilbrengende verlossing aan alle mense.
Vra Hom daarom in jou gebede
om aan almal sy groot barmhartigheid te gee.

Jy is met die glans van Goddelike genade omgeef,
‘n baie suiwer kontemplasie waardig geag,
en as vervul met nimmertanende verligting bewys, o Salige;
behoed hulle wat jou besing,
terwyl jy die enige Here vra
om aan almal sy groot barmhartigheid te gee.

Theotokion – Toon 8        (Οἱ Μάρτυρές σου Κύριε)

My gedagtes is onrein, my lippe bedrieglik en my werke heeltemal besoedel,
So wat moet ek doen?
Hoe kan ek die Regter tegemoet gaan?
O Maagd en Meesteres, smeek u Seun, Formeerder en Heer,
om my gees te ontvang waar ek my bekeer,
daar Hy goedhartig is.

Of die Kruistheotokion (op Dinsdag- en Donderdagaande)
Toon 8       (Οἱ Μάρτυρές σου Κύριε)
“Ek kan dit nie verduur om U aan ‘n kruishout ontslape te sien nie,
U wat almal die ontwaking gee,
sodat U hulle wat van ouds as vrug van die oortreding
in ‘n verderflike slaap ontslaap het,
die heilige en heilbrengende ontwaking kan skenk,”
het die Maagd weeklaend gesê.
Ons verheerlik haar.
                                          2


Apolitikion – Toon 2
Terwyl ons die gedagtenis aan u Profeet Haggai vier,
smeek ons U deur hom, o Heer:
Red ons siele.

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 1       (Τὸν τάφον σου Σωτὴρ)
Daar God wat alles sien die reinheid van jou siel ken,
en jou oog verlig het, al-loflike Profeet,
het Hy jou as gids vir die wêreld geopenbaar.
Daarom, terwyl ons jou heilige gedagtenis vier, o Haggai,
bring ons jou as voortreflike voorbidder en tussenganger na God.

Eer aan die Vader en aan die Seun en aan die Heilige Gees.
Toon 3       (Θείας πίστεως)

Daar jy die denke het wat deur die Goddelike Gees verlig is, o Profeet,
profeteer jy die geheimenisse van God,
onthul en dui jy die toekoms aan
en maak jy die uitkoms van dinge duidelik.
O Alsalige Haggai, smeek Christus ons God
om ons sy groot barmhartigheid te skenk.

Nou en altyd en tot in ewigheid. Amen.
Theotokion – Toon 3        (Θείας πίστεως)

U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige.

Of die Kruistheotokion (op Woensdag- en Vrydagoggende)

Toon 3       (Ἦχος γ' Θείας πίστεως)

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.
                                           3


Sinaksarion
Op die 16de van vandeesmaand die Gedagtenis aan die Heilige, glorieryke Profeet
Haggai.
Verse.        O Haggai, jy is as vat vol genadegawes geopenbaar.
              Maar daar dit stoflik is, is dit deur die tyd vergruis.

              Op die 16de het die aarde Haggai omvat.

Op dieselfde dag die Gedagtenis aan die Heilige Martelaar Marinus.

Op dieselfde dag is die Heilige Probus (of Promus) en Hilarion deur vuur
vervolmaak.

Op dieselfde dag die Gedagtenis aan ons Vader onder die Heiliges Modestus,
Aartsbiskop van Jerusalem.

Die Wyding van die Tempel van die Heilige Martelaar Christoforus, langs dié van die
Heilige Polyeuktos.

Op dieselfde dag die Gedagtenis aan die Heilige Wonderdoenende Koningin
Theofano, wat die eggenoot van die Allerwyse Keiser Leo was.

Die Gedagtenis aan ons Vaders onder die Heiliges Nikolaas, Patriarg van
Konstantinopel en Memnon, Aartsbiskop van Efese.

Deur hul heilige gebede, o God, ontferm U oor ons. Amen.

Die Eksapostilaria en Apostiga van die Lofpsalms uit die Oktoïg.

Die res van die Mettediens en die Wegsending.
