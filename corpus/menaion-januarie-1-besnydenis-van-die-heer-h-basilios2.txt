                                          1


Menaion Januarie 1 Besnydenis van die Heer & die H. Basilios die Grote

Die Veranderlike vir die Vesperdiens

Ná die Openingspsalm sing ons die eerste stasis van “Geseënd is die man..” en by
“Heer, ek het U aangeroep…” maak ons voorsiening vir 6 verse en sing die volgende
stigiere, met herhaling van die eerste.

Toon 8

Toe die Verlosser neerdaal vir die mensegeslag,
het Hy dit aanvaar om in doeke toegedraai te word.
Hy het nie die besnydenis van die vlees verafsku nie,
Hy wat ten opsigte van sy Moeder ag dae oud was
en ten opsigte van sy Vader sonder begin.
Laat ons die gelowiges Hom toeroep:
“U is ons God, ontferm U oor ons.”

Herhaal:      Toe die Verlosser neerdaal vir die mensegeslag…

Die algoeie God het Hom nie geskaam om in die vlees besny te word nie,
maar het Hom as beeld en voorbeeld tot heil vir almal gegee.
Want die Maker van die Wet vervul die vereistes van die Wet
asook wat deur die Profete aangaande Hom verkondig is.
O Heer, wat alles in u hand hou
en in doeke toegedraai is, eer aan U.

Stigiere vir die H. Basilios – Toon 4

Toe jy wat na die Koninkryk vernoem is, Vader,
die koninklike priesterskap, die heilige volk van Christus
met die liefde vir wysheid en met kennis as herder versorg het,
het Hy, die Koning van die Konings en Heer van almal,
die Seun wat ewig een in gees
en beginloos is saam met Hom wat Hom gebaar het,
jou met ‘n hoofband van die Koninkryk getooi, o Basilios.
Smeek Hom om ons siele te red en te verlig.

Getooi in die kledy van die hoëpriesterskap, o Basilios,
het jy met vreugde die Evangelie van die Koninkryk verkondig,
en die Kerk met leerstellinge van die Ortodoksie natgelei.
Daardeur verlig, bely ons nou een Godheid
in die almagtige Vader, eniggebore Woord van God en Heilige Gees
en ons verheerlik Hom onverdeeld in drie Persone.
Smeek Hom om ons siele te red en te verlig.

Daar jy by die hemelkore is
en saam met hulle woon, Vader Basilios,
en ook met die klaarblyklike opregtigheid van jou lewenswyse
hul lewe nagevolg,
                                         2


en terwyl jy nog in die liggaam was,
soos ‘n vleeslose met hulle verkeer het wat op aarde is,
smeek Christus ons God
om hulle wat vreugde put uit jou God-geïnspireerde lering
uit gevare en die duisternis van onkunde te red
en om ons siele te verlig.

Eer aan die Vader en aan die Seun en aan die Heilige Gees.

Toon 8

Daar jy ‘n liefhebber van wysheid geword
en ‘n lewe saam met God bo alles wat bestaan, verkies het,
het jy voorsorg vir die dood versaak, o Regverdige,
soos wat by jou lewenswyse pas.
Want ná jy deur die moeite van selfbeheersing en die studie van die Wet van God,
met die hartstogte van die vlees vir jou weggedoen het
het jy die waardigheid van jou siel onverkneg bewaar
deur die oorvloed van deug
en het jy die hele ingesteldheid van die vlees aan jou gees onderwerp.
Terwyl jy die vlees en die wêreld en die wêreldheerser haat,
bid daarom waar jy by Christus staan,
vir ons siele om sy groot barmhartigheid.

Nou en altyd en tot in ewigheid. Amen.

Vir die Fees - Toon 8 (soos hierbo)

Toe die Verlosser neerdaal vir die mensegeslag,
het Hy dit aanvaar om in doeke toegedraai te word.
Hy het nie die besnydenis van die vlees verafsku nie,
Hy wat ten opsigte van sy Moeder ag dae oud was
en ten opsigte van sy Vader sonder begin.
Laat ons die gelowiges Hom toeroep:
“U is ons God, ontferm U oor ons.”

Die Lesing uit Genesis (17:1-14)

Die Here het aan Abram verskyn en vir hom gesê: Ek is jou God, die Almagtige;
wees welgevallig voor my aangesig en wees onberispelik. En Ek sal my verbond
sluit tussen My en jou, en jou buitengewoon vermeerder. Toe val Abram op sy
aangesig, en God het met hom gespreek en gesê: Wat My aangaan, kyk, my
verbond is met jou, en jy sal die vader van 'n menigte van nasies word. En jou naam
sal nie meer Abram genoem word nie, maar jou naam sal wees Abraham, want Ek
het jou 'n vader van 'n menigte van nasies gemaak. En Ek sal jou buitengewoon
vrugbaar maak: Ek sal jou tot nasies maak, en konings sal uit jou voortkom. En Ek
sal my verbond oprig tussen My en jou en jou nageslag ná jou in hulle geslagte as 'n
ewige verbond, om vir jou 'n God te wees en vir jou nageslag ná jou. En Ek sal aan
jou en jou nageslag ná jou die land waar jy as vreemdeling woon, gee, die hele land
                                           3


Kanaän, as 'n ewige besitting; en Ek sal vir hulle 'n God wees. En God het aan
Abraham gesê: Maar jy moet my verbond hou, jy en jou nageslag ná jou, van geslag
tot geslag. En dit is my verbond wat jy moet hou tussen My en jou nageslag ná jou,
van geslag tot geslag: Al wat manlike onder julle is, moet besny word, en julle moet
aan die vlees van jul voorhuid besny word, en dit sal die teken wees van die verbond
tussen My en julle. En ‘n seuntjie van ag dae moet onder julle besny word, al wat
manlik is in jul geslagte. En elke onbesnede man, wat nie aan die vlees van sy
voorhuid besny is op die agste dag nie, daardie siel moet uit sy geslag uitgeroei
word, omdat hy my verbond verbreek het.

Die Lesing uit Spreuke (8:22-30)

Die Here het my die begin van sy weë vir sy werke gemaak. Van ewigheid af het Hy
my gegrondves, in die begin, voor Hy die aarde gemaak het. En voor Hy die dieptes
gemaak het, voor die waterbronne voortgekom het. Voor die berge gevestig is, voor
al die heuwels, verwek Hy my. Die Here het lande gemaak en die onbewoonde
gebiede, asook die hoggeleë bewoonde gebiede onder die hemel. Toe Hy die hemel
berei het, was ek by Hom, en toe Hy sy troon op die wolke afgemerk het. Toe hy die
wolke daarbo versterk het en toe Hy die bronne van die aarde veilig onder die hemel
geplaas het; toe Hy vir die see sy reël vasgestel het dat die waters nie sy bevel
oortree nie, en toe Hy die grondveste van die aarde sterk gemaak het, was ek by
Hom, en het ek alles georden. Dit was ek waarin Hy Hom verheug het. En daagliks
het ek my te alle tye in sy teenwoordigheid verheug.

Die Lesing uit die Wysheid van Salomo (Spreuke 10:31-32 en ‘n Seleksie)

Die mond van die regverdige drup wysheid, en die lippe van mense het ervaring van
bekoorlikhede. Die mond van wyses oordink wysheid, en geregtigheid red hulle van
die dood. Wanneer ‘n regverdige sterf, gaan hoop nie verlore nie, want ‘n regverdige
seun word vir die lewe gebore, en onder sy seëninge sal hy die vrug van
geregtigheid pluk. Vir die regverdiges is daar altyd lig, en hulle sal genade en eer by
die Here vind. Die tong van wyses ken die goeie, en wysheid sal in hul harte rus. Die
Here het toegewyde harte lief, en almal wat onskuldig in hul weg is, is vir hom
aanvaarbaar. Die wysheid van die Here sal die gesig van die verstandige verlig.
Want dit bereik hulle wat dit begeer nog voor dit bemerk is, en word sonder moeite
gesien deur hulle wat dit liefhet. Hy wat vroeg opstaan daarvoor sal nie swoeg nie,
en hy wat ‘n deurnagwaak hou daarvoor sal gou sonder sorge wees. Want dit is op
soek na hulle wat dit waardig is nie, en verskyn met ‘n goeie gesindheid in haar
omswerwinge aan hulle. Boosheid sal nooit die wysheid oorwin nie. Daarom het ook
ek ‘n liefhebber van haar skoonheid geword en daarmee vriende gemaak, en dit
vanaf my jeug gesoek, en ek het gestreef om haar as bruid na my te bring. Want die
Meester van almal het haar liefgehad. Want sy is ‘n ingewydene in die kennis van
God, en iemand wat sy werke kies. Die vrugte van haar inspanning is deugde; Sy
leer selfbeheersing en verstandigheid, geregtigheid en dapperheid. Niks in mense se
lewens is nuttiger as dit nie. As iemand ryke ervaring begeer, sy weet hoe om die
                                          4


verlede en toekomstige te vergelyk, sy ken die wendinge van woorde en die
oplossings van raaisels, sy sien tekens en wonders vooruit, en die uitkomste van tye
en seisoene, en is in alles ‘n goeie raadgewer. Want onsterflikheid is in haar, en
roem in gemeenskap met haar woord. Daarom het ek my tot die Here gewend en
Hom gesmeek en uit my hele hart tot Hom gespreek: “O God van ons Vaders, en
Here van barmhartigheid, wat alles deur u woord geskape het, en wat deur u
wysheid die mens toeberei het om oor die skepsele wat deur U onstaan het, te
heers, en om die wêreld in heiligheid en geregtigheid te bestuur, skenk my die
wysheid wat by u troon sit, en verwerp my nie uit die geledere van u kinders nie,
want ek is u dienskneg en die seun van u diensmaagd. Stuur haar uit u heilige
woning en vanaf die troon van u heerlikheid, om by my te wees en my te leer wat vir
U welbehaaglik is. En sy sal my met kennis lei en my deur haar heerlikheid bewaar.
Want die gedagtes van sterflikes is alles niks werd nie en hul planne is onseker.

Litie

Toon 3 – Deur Germanus

Jy het Christus, die bron van lewe, in jou siel laat woon
deur jou reine lewenswyse, o hoëpriester Basilios,
en strome van reggelowige dogmas vir die wêreld laat opwel.
Wanneer die gelowige volk van die Kerk daarvan drink,
bring dit dank, die vrug van lippe wat bely,
aan Hom wat jou gedagtenis verheerlik het
tot in alle ewigheid.

Die Mirre van genade wat op jou uitgegiet is, o hoëpriester Basilios,
het jou gesalf om die Evangelie van die Koninkryk te bedien.
Want jy het Christus se welriekende geur geword
en die wêreld met die aangename reuk van sy kennis vervul.
Ontvang daarom die stemme van jou dienaars met welwillendheid
en vra om sy groot barmhartigheid vir ons wat jou eer

Toon 3 – deur Bizas

Omhul met die hoëpriesterlike kledy,
o Basilios, kampvegter van die Drie-eenheid,
het jy voor die regterstoel gaan staan
en gevaar vir die geloof getrotseer.
En deur ‘n stryder se volharding te toon,
het jy die heerser se woede beskaam,
wat vanweë die mag van die goddeloosheid oormoedig was.
En toe hy met die uithaal van die ingewande dreig,
het jy dit met ywer verkies.
En opgrond van jou keuse het jy ‘n Martelaar geword
en is jy met die oorwinningskrans bekroon
deur Christus wat oor groot barmhartigheid beskik.

Eer aan die Vader en aan die Seun en aan die Heilige Gees.
                                          5


Toon 6

Genade is op jou lippe uitgestort, Regverdige Vader.
En jy het ‘n herder van Christus se kerk geword,
wat die redelike skape leer
om in die eenwesenlike Drie-eenheid in een Godheid te glo.

Nou en altyd en tot in ewigheid. Amen.

Vir die Fees - Toon 8

Toe die Verlosser neerdaal vir die mensegeslag,
het Hy dit aanvaar om in doeke toegedraai te word.
Hy het nie die besnydenis van die vlees verafsku nie,
Hy wat ten opsigte van sy Moeder ag dae oud was
en ten opsigte van sy Vader sonder begin.
Laat ons die gelowiges Hom toeroep:
“U is ons God, ontferm U oor ons.”


Apostiga

Toon 1 – Deur Bizas

O heilige, gewyde by van Christus se Kerk, allersalige Basilios,
jy het jou met die angel van die liefde vir God bewapen
en die godslastering van die ketterye wat vir God haatlik is, verwond.
En vir die siele van die gelowiges het jy die soetheid van reggelowigheid vergaar.
En terwyl jy nou deur die Goddelike weivelde van onbederflike voedsel gaan,
dink ook aan ons,
waar jy by die eenwesenlike Drie-eenheid staan.

Vers. My mond sal wysheid spreek en die oordenking van my hart begrip. (Ps. 48:4)

Deur Basilios die Monnik

Jy het die deugde van al die Heiliges nagevolg, ons vader Basilios:
die sagmoedigheid van Moses,
die ywer van Elía, die belydenis van Petrus,
die teologie van Johannes.
Soos Paulus hou jy nie op nie om uit te roep:
“Wie is swak en ek is nie swak nie?
Aan wie word ‘n struikelblok in die weg gelê en ek is nie aan die brand nie?”
Daarom, waar jy saam met hulle woon,
bid dat ons siele gered mag word.

Toon 2

Vers. Die mond van die regverdige sal wysheid oordink en sy tong sal oordeel
spreek. (Ps. 36:30)
                                           6


Deur Johannes die Monnik

Toe jy die aard van wat bestaan bestudeer
en die onstandvastigheid van alles nougeset oorweeg het,
het jy die enigste onveranderlike gevind,
die Skepper van alles wat bo alle syn is.
Toe jy jou steeds meer aan Hom verbind,
het jy die verlange na wat nie werklik is nie, weggewerp.
Bid dat ook ons die Goddelike verlange mag bekom, o hoëpriester Basilios.

Eer aan die Vader en aan die Seun en aan die Heilige Gees.

Toon 6

Daar jy die genade om wonders te doen uit die hemel ontvang
en die dwaling van die afgode deur jou dogmas blootgelê het,
is jy die heerlikheid en grondves van hoëpriesters, allersalige Basilios,
en is jy ‘n voorbeeld van lering onder al die vaders.
Daar jy vrymoedigheid by Christus het,
smeek Hom dat ons siele gered mag word.


Nou en altyd en tot in ewigheid. Amen.

Toon 8 (soos hierbo)

Die algoeie God het Hom nie geskaam om in die vlees besny te word nie,
maar het Hom as beeld en voorbeeld tot heil vir almal gegee.
Want die Maker van Wet vervul die vereistes van die Wet
asook wat deur die Profete aangaande Hom verkondig is.
O Heer, wat alles in u hand hou
en in doeke toegedraai is, eer aan U.

Die Apolitikion van die Heilige Basilios die Grote – Toon 1

Jou stem het na die hele wêreld uitgegaan,
want dit het jou woord ontvang,
waardeur jy op 'n Godpassende wyse geleer,
die aard van dinge duidelik gemaak,
en die sedes van mense veredel het.
Koninklike priesterskap, heilige vader,
smeek Christus ons God,
dat sy groot barmhartigheid aan ons geskenk mag word.


Apolitikion van die Fees – Toon 1

Terwyl U van nature God is,
allergoedhartige Here,
het U sonder verandering ‘n menslike vorm aangeneem.
En in vervulling van die Wet het U besnydenis in die vlees aanvaar
                                         7


sodat U ‘n einde aan die skadu’s kon bring
en die bedekking van die hartstogte kon verwyder.
Eer aan U goedheid;
eer aan U goedhartigheid;
eer, o Woord, aan u onuitspreeklike selfvernedering.


Wegsending: Mag Hy wat Hom, ter wille van ons verlossing, verwerdig het om op
die agste dag in die vlees besny te word, Christus ons ware God…

…van ons Vader onder die Heiliges, Basilios, aartsbiskop van Caesarea, wat die
hemel openbaar het, die Grote,…
