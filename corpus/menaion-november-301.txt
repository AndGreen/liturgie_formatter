                                        1


Menaion 30 November

Die Veranderlike vir die Vesperdiens

Na die Aanvangspsalm, sê ons die eerste Stasis uit die Psalmboek “Geseënd
is die man…”.

Ons sing 6 verse by “Heer, ek het U aangeroep.”

Toon 4

Jy is in die lig
van die Voorloper gevorm,
maar toe die verpersoonlikte afskynsel van die heerlikheid van die Vader
verskyn
omdat Hy die mensdom in sy goedhartigheid wou red,
was jy die eerste om jou na Hom te haas, o roemryke,
wie se gees verlig is deur die volmaakte glans van sy Goddelikheid.
Daarom word jy die Apostel en Herout van Christus ons God genoem://
smeek Hom om ons siele te red en te verlig.

Herhaal vers hierbo.

Jy het geluister
na die stem van die Voorloper,
maar toe die Alheilige Woord vlees geword het om ons lewe te skenk
en die goeie nuus van verlossing na die aarde gebring het,
het jy Hom gevolg, o Alwyse,
en het jy jou aan Hom gewy
as die eerstelingoffer en alheilige begin van die oes.
Toe jy Hom leer ken het,
het jy ons God aan jou broer bekendgemaak://
smeek Hom om ons siele te red en te verlig.

Herhaal vers hierbo.

Jy het hom wat uit die onvrugbare gespruit het as leermeester erken.
Maar toe die Seun van die Maagd opkom,
die Leermeester van vroomheid en selfbeheersing wat reinheid leer,
het jy 'n allervurige liefhebber van die deug geword, o salige Andreas.
in jou hart het jy die stappe voorberei
en is jy verhef tot die onuitpreeklike heerlikheid van Christus ons God://
Smeek Hom om ons siele te red en te verlig.

Herhaal vers hierbo.

Eer aan die Vader en aan die Seun en aan die Heilige Gees.

Toon 4
                                        2


Met die afsien van visvang, o Apostel,
word jy 'n visser van mense,
met die stok van prediking
terwyl jy die aas van vroomheid as hoek laat sak
en bring jy al die nasies op uit die diepte van dwaling.
O Apostel Andreas, broer van die Leier,
en deurpriemende leermeester van die wêreld,
hou nie op nie om te bid vir ons, o algepresene,
wat jou immereerwaardige gedagtenis met geloof en liefde prys.

Nou en altyd en tot in ewigheid. Amen.

Toon 4

Dans, o Jesaja, ontvang die woord van God,
profeteer aan die Maagd Maria dat die braambos brand,
maar nie deur die vuur, die glans van die Godheid, verbrand word nie.
Berei jou voor, o Bethlehem, open die poort, o Eden,
en gaan in, o Wyse Manne, om die verlossing te aanskou
wat in die krip in doeke toegedraai is,
wat die Ster bo die grot openbaar het
as die lewegewende Here, wat ons geslag verlos.

Die Lesing uit die Eerste Algemene Brief van Petrus (1:1-2, 10-25, 2:1-6)

Petrus, 'n apostel van Jesus Christus, aan die vreemdelinge van die
verstrooiing in Pontus, Galásië, Kappadocië, Asië en Bithínië, uitverkore
volgens die voorkennis van God die Vader, in die heiligmaking van die Gees,
tot gehoorsaamheid en besprenkeling met die bloed van Jesus Christus: Mag
genade en vrede vir julle vermenigvuldig word! Geliefdes, aangaande hierdie
saligheid het die profete wat geprofeteer het oor die genade wat vir julle
bestem is, ondersoek en nagevors, en hulle het nagespeur op watter of
hoedanige tyd die Gees van Christus wat in hulle was, gewys het, toe Hy
vooruit getuig het van die lyde wat oor Christus sou kom en die heerlikheid
daarna. Aan hulle is geopenbaar dat hulle nie vir hulleself nie, maar vir ons
dié dinge bedien het wat julle nou aangekondig is deur dié wat die evangelie
aan julle verkondig het in die Heilige Gees wat van die hemel gestuur is--
dinge waarin die engele begerig is om in te sien. Daarom, omgord die
lendene van julle verstand, wees nugter en hoop volkome op die genade wat
julle deel word by die openbaring van Jesus Christus. Soos gehoorsame
kinders moet julle nie jul lewe inrig volgens die begeerlikhede wat tevore in
julle onwetendheid bestaan het nie. Maar soos Hy wat julle geroep het, heilig
is, moet julle ook in jul hele lewenswandel heilig word, omdat daar geskrywe
is: Wees heilig, want Ek is heilig. En as julle Hom as Vader aanroep wat
sonder aanneming van die persoon oordeel volgens elkeen se werk, wandel
dan in vrees gedurende die tyd van julle vreemdelingskap; omdat julle weet
dat julle nie deur verganklike dinge, silwer of goud, losgekoop is uit julle ydele
lewenswandel wat deur die vaders oorgelewer is nie, maar deur die kosbare
bloed van Christus, soos van 'n lam sonder gebrek en vlekkeloos, wat wel
vooruit geken is voor die grondlegging van die wêreld, maar in hierdie laaste
                                        3


tye geopenbaar is om julle ontwil, julle wat deur Hom glo in God wat Hom uit
die dode opgewek en Hom heerlikheid gegee het, sodat julle geloof en hoop
op God kan wees. As julle in gehoorsaamheid aan die waarheid julle siele
deur die Gees tot ongeveinsde broederliefde gereinig het, moet julle mekaar
vurig liefhê uit 'n rein hart; want julle is wedergebore nie uit verganklike saad
nie, maar uit onverganklike, deur die lewende woord van God wat tot in
ewigheid bly. Want alle vlees is soos gras, en al die heerlikheid van die mens
soos 'n blom van die gras. Die gras verdor en sy blom val af, maar die woord
van die Here bly tot in ewigheid. En dit is die woord wat aan julle verkondig is.
Lê dan af alle boosheid en alle bedrog en geveinsdheid en afguns en alle
kwaadpratery; en verlang sterk soos pasgebore kindertjies na die onvervalste
melk van die woord, dat julle daardeur kan opgroei, as julle ten minste
gesmaak het dat die Here goedertieren is. Kom na Hom toe, die lewende
steen wat deur die mense wel verwerp is, maar by God uitverkore en kosbaar
is; en laat julle ook soos lewende stene opbou, tot 'n geestelike huis, 'n heilige
priesterdom, om geestelike offers te bring wat aan God welgevallig is deur
Jesus Christus. Daarom staan dit ook in die Skrif: Kyk, Ek lê in Sion 'n
uitverkore en kosbare hoeksteen, en die wat in Hom glo, sal nooit beskaam
word nie.

Die Lesing uit die Eerste Algemene Brief van Petrus (2:21-3:9)

Geliefdes, Christus het ook vir julle gely en julle 'n voorbeeld nagelaat het,
sodat julle sy voetstappe kan navolg; Hy wat geen sonde gedoen het nie, en
in wie se mond geen bedrog gevind is nie; wat, toe Hy uitgeskel is, nie terug
uitgeskel het nie; toe Hy gely het, nie gedreig het nie, maar dit oorgegee het
aan Hom wat regverdig oordeel; wat self ons sondes in sy liggaam op die
kruishout gedra het, sodat ons die sondes kan afsterwe en vir die
geregtigheid lewe; deur wie se wonde julle genees is. Want julle was soos
dwalende skape, maar nou het julle teruggekeer na die Herder en Opsiener
van julle siele. Net so moet julle, vroue, aan jul eie mans onderdanig wees,
sodat, as sommige aan die woord ongehoorsaam is, hulle ook deur die
wandel van die vroue sonder woorde gewin kan word as hulle jul reine,
godvresende wandel aanskou het. Julle versiering moet nie uiterlik wees nie:
haarvlegtery en omhang van goud en aantrek van klere nie, maar die
verborge mens van die hart in die onverganklike versiering van 'n sagmoedige
en stille gees, wat baie kosbaar is voor God. Want so het vroeër ook die
heilige vroue wat op God gehoop het, hulleself versier, en hulle was aan hul
eie mans onderdanig, soos Sara gehoorsaam was aan Abraham en hom heer
genoem het; wie se kinders julle geword het as julle goed doen en geen
enkele verskrikking vrees nie. Net so moet julle, manne, verstandig met hulle
saamlewe en aan die vroulike geslag, as die swakkere, eer bewys, omdat
julle ook mede-erfgename van die genade van die lewe is--sodat julle gebede
nie verhinder mag word nie. En eindelik, wees almal eensgesind,
medelydend, vol broederliefde en ontferming, vriendelik. Vergeld geen kwaad
met kwaad of skeldwoorde met skeldwoorde nie, maar seën inteendeel,
omdat julle weet dat julle hiertoe geroep is, sodat julle seën kan beërwe.

Die Lesing uit die Eerste Algemene Brief van Petrus (4:1-11)
                                       4


Geliefdes, omdat Christus dan vir ons na die vlees gely het, moet julle jul ook
wapen met dieselfde gedagte, dat wie na die vlees gely het, opgehou het met
die sonde, om die orige tyd in die vlees nie meer volgens die begeerlikhede
van die mense te leef nie, maar volgens die wil van God. Want dit is genoeg
dat ons die afgelope lewenstyd die wil van die heidene volbring het deur te
wandel in ongebondenheid, begeerlikheid, dronkenskap, brasserye,
drinkpartye en ongeoorloofde afgoderye. Daarom vind hulle dit vreemd as
julle nie saamloop in dieselfde uitgieting van losbandigheid nie, en hulle
laster.
Hulle sal rekenskap gee aan Hom wat gereed staan om die lewende en die
dode te oordeel. Want daarom is ook aan die dode die evangelie verkondig,
sodat hulle wel geoordeel kan word na die mens in die vlees, maar lewe na
God in die gees. En die einde van alle dinge is naby; wees dan ingetoë en
nugter, om te kan bid. Maar bo alles moet julle mekaar vurig liefhê, want die
liefde sal 'n menigte sondes bedek. Wees gasvry jeens mekaar sonder om te
murmureer. Namate elkeen 'n genadegawe ontvang het, moet julle mekaar
daarmee dien soos goeie bedienaars van die veelvuldige genade van God.
As iemand spreek, laat dit wees soos woorde van God; as iemand dien, laat
dit wees soos uit die krag wat God verleen, sodat God in alles verheerlik kan
word deur Jesus Christus, aan wie die heerlikheid en krag toekom tot in alle
ewigheid. Amen.

Litie

Toon 1

Die eersgeroepe Dissipel en navolger van u lyding,
Andreas die Apostel,
het aan U gelykvormig geword
en dié wat eens in die diepte van onkunde gedwaal het
met die hoek van u Kruis opgetrek en aan U opgedra.
Deur sy gebede, maak U wat alle goedheid te bowe gaan,
ons lewe vreedsaam en red ons siele.

Toon 1

Laat ons die gelowiges die broer van Petrus besing,
Andreas die dissipel van Christus.
Want eens het hy die see met nette deursoek en visse gevang,
maar nou vang hy die wêreld met die stok van die Kruis
en laat hy deur die doop die nasies terugkeer uit die dwaling.
Waar hy by Christus aanwesig is,
bid hy om vrede vir die wêreld
en groot barmhartigheid vir ons siele.

Toon 1

Daar die Apostel en Dissipel van Christus
die geestelike vuur wat verstand verlig in sy hart ontvang het,
skyn hy met die mistieke strale van sy lering
                                      5


in die onverligte harte van die nasies.
En verder verbrand hy die dorre hout van die goddeloses se versinsels.
Want die vuur van die Gees het so ‘n werking.
O vreemde en vreeswekkende wonder!
Die tong van klei, die natuur van klei,
die liggaam wat van die aarde gemaak is,
het geestelike en onstoflike kennis ontvang.
Maar, o ingewydene van onuitspreeklike dinge
en aanskouer van die hemelse dinge,
bid dat ons siele verlig mag word.

Toon 8

Toe jy die God waarna so verlang word
in die vlees op die aarde sien loop, o Eersgeroepe Siener van God,
het jy vol vreugde tot jou broer uitgeroep:
“Ons het Hom na Wie verlang word, gevind, o Simon.”
En tot die Verlosser het jy soos Dawid uitgeroep:
“Soos ‘n hert na waterbronne verlang,
so verlang my siel na U, o Christus God.”
Daarom voeg jy verlange by verlange
en wend jy jou deur ‘n kruis tot Hom
na Wie jy soos ‘n ware Dissipel verlang het,
en word jy deur die Kruis ‘n wyse navolger van sy lyding.
Daarom, daar jy ook ‘n deelgenoot aan sy heerlikheid geword het,
bid vuriglik vir ons siele.

Eer aan die Vader en aan die Seun en aan die Heilige Gees.

Toon 8

Laat ons Andreas loof,
die herout van die geloof en dienaar van die Woord.
Want hy vang mense uit die diepte,
deur aan die Kruis in plaas van ‘n stok vas te hou.
Deur die krag daarvan soos ‘n lyn te laat sak,
bring hy siele op uit die dwaling van die vyand,
en bied dit aan God as ‘n welgevallige gawe.
Laat ons, die gelowiges, hom altyd prys
saam met die koor van Christus se Dissipels,
sodat hy tot Hom mag bid
om ons genadig te wees op die oordeelsdag.

Nou en altyd en tot in ewigheid. Amen.

Toon 8

Aanvaar, o Meesteres,
die smeekbedes van u dienaars,
en verlos ons van alle behoeftes en verdrukking.
                                        6



Apostiga

Verheug jou, redelike hemel,
wat altyd die eer van God verkondig,
die eerste wat ywerig die roepende Christus gehoorsaam het
en jou onmiddellik by Hom aangesluit het,
deur Wie jy ontbrand het en as ‘n bykomstige lig gesien is
en jy hulle wat in duisternis verkeer verlig het met jou strale,
terwyl jy sy goedheid navolg.
Daarom vier ons jou alheilige fees
en soen ons met vreugde die kis met jou relieke
waaruit jy heil laat opwel vir hulle wat daarom vra
en groot barmhartigheid.

Vers: Oor die hele aarde het hulle stem uitgegaan en tot by die eindes van
      die wêreld hulle woorde.

Na jy die hoogsbegeerde gevind het,
wat Hom deur sy goedhartigheid met ons natuur beklee het,
O Godgesinde Andreas,
het jy jou met vurige verlange aan Hom verbind,
terwyl jy tot jou broer uitroep:
“Ons het Hom gevind wat die Profete deur die Gees verkondig het.
Kom laat ons ons siel en gees deur sy skoonheid in verrukking bring,
sodat ons deur sy stralinge na die lig gelei mag word
en die nag van dwaling en die duisternis van onkunde mag verdryf,
terwyl ons Christus loof,
wat die wêreld sy groot barmhartigheid skenk.”

Vers: Die hemele vertel die eer van God, en die uitspansel verkondig die
      werk van sy hande.

Jy het met die net van jou woorde
die nasies wat God nie ken nie
uit die diepte van onkunde gevang
en duidelik bring jy die soutsee in beroering, o beroemde,
wat as ‘n voortreflike perd verskyn het van Hom wat oor die see heers.
En jy het die verrotting van goddeloosheid laat opdroog
deur die kosbare sout, jou wysheid, daarin te gooi.
O glorieryke Apostel,
hulle wat skaamteloos aan dwaasgeworde wysheid vasklou, was daaroor
verbaas
daar hulle Christus nie ken nie,
Hy wat die wêreld sy groot barmhartigheid skenk.

Eer aan die Vader en aan die Seun en aan die Heilige Gees.

Toon 3
                                       7



Laat ons die die Apostel Andreas met gesange eer,
 die broer van Petrus en Dissipel van Christus,
'n hengelaar en visser van mense,
want hy het deur sy leerstellings almal in die leer van Jesus onderrig
en soos aas vir visse,
het hy sy vlees oorgegee aan die wetteloses
en hulle so in sy nette gevang.
Deur sy gebede, o Christus,
skenk u volk vrede en u groot barmhartigheid.

Nou en altyd en tot in ewigheid. Amen.

Toon 3

Sê vir ons, o Josef,
hoe is dit dat jy die jong Maagd
wat jy van die Heiligdom ontvang het,
verwagtend na Bethlehem bring?
Hy sê: Na ek die Profete ondersoek het
en deur 'n engel gewaarsku is,
glo ek vas dat Maria op onverklaarbare wyse geboorte sal gee aan God.
Wyse manne sal uit die Ooste kom om hulle voor Hom neer te buig
en Hom met kosbare geskenke te aanbid .
O Heer, wat ter wille van ons vlees geword het,
eer aan U!

Apolitikion - Toon 4

As die eersgereoepene van die Apostels
en die broer van hul leier,
smeek die Meester van almal
om vrede te skenk aan die wêreld, o Andreas,
en aan ons siele sy groot barmhartigheid

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Na die Eerste Psalmlesing, die volgende Kathisma
                                         8



Toon 1

Ons prys jou met liefde, o Apostel Andreas,
as ‘n heilige dissipel en Eersgeroepene van al Christus se Dissipels,
en met geloof roep ons tot jou uit:
“Red jou kudde, wat deur God aan jou toevertrou is,
van alle verdrukking, nood, skandes en alle boosheid.”

Eer aan die Vader en aan die Seun en aan die Heilige Gees.

Herhaal bg.

Nou en altyd en tot in ewigheid. amen.

Strek nou u hande in medelye uit, o eerwaardige,
en skenk ons hulp uit die Heiligdom,
en gee dat hulle hul lewens sonder gevaar mag voleindig
wat u alheilige Kind verheerlik
en u, o Meesteres en Maagd, as hul hoop en roem aanneem.

Na die Tweede Psalmlesing, die volgende Kathisma.

Toon 3

Jy was die eerste om deur Christus gevind te word, salige Andreas,
wat as alleredele ingewydene gekom
en soos ‘n hoogswewende voël
sy gebooie aan die wêreld verkondig
en die onderskeie nasies verlig het.
Smeek Hom as God, o alsalige,
om ons sy groot barmhartigheid te skenk.

Eer aan die Vader en aan die Seun en aan die Heilige Gees.

Herhaal bg.

Nou en altyd en tot in ewigheid. Amen.

Alleen alreine Moeder van God,
u het ‘n tabernakel van die Woord geword,
daar u die Engele in reinheid oortref.
Reinig my met die Godvervulde waters van u gebede,
waar ek deur die oortredinge van die vlees
my meer as alle ander besoedel het,
en skenk my, eerwaardige, die groot barmhartigheid.

Na die Polyeleos, die volgende Kathisma.

Toon 5
                                       9



Laat ons almal die Apostel prys
as ooggetuie en heilige herout van die Woord
en as waarlik geestelike visser van nasies,
want Andreas die God-geïnspireerde
het ons na die kennis van Christus gebring,
en nou bid hy sonder ophou dat ons siele gered mag word.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

Daar u ‘n beskutting is, o onbevlekte Maagd,
vir hulle wat sonder om te twyfel hul hoop op u stel,
bevry ons van die veelsoortige versoekings,
moeilike omstandighede en erge gevare,
en bid saam met sy Apostels tot u Seun
en red almal wat u besing.

Die eerste Antifoon van die Bedevaartsliedere oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.
Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 8 (Ps. 18)

Oor die hele aarde het hulle stem uitgegaan en tot by die eindes van die
wêreld hulle woorde.

Oor die hele aarde het hulle stem uitgegaan en tot by die eindes van die
wêreld hulle woorde.

Vers: Die hemele vertel die eer van God, en die uitspansel verkondig die
      werk van sy hande.
                                       10


Oor die hele aarde het hulle stem uitgegaan en tot by die eindes van die
wêreld hulle woorde.
Oor die hele aarde het hulle stem uitgegaan * en tot by die eindes van die
wêreld hulle woorde.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U
              stuur ons die lof omhoog, tot die Vader en die Seun en die
              Heilige Gees, nou en altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige
              Evangelie. Vrede vir almal.

Volk          En vir u gees.
Priester      Die Lesing uit die heilige Evangelie volgens Matthéüs (4:18-23)

Volk          Eer aan U, o Heer, eer aan U.

Priester      Laat ons aandag gee.

In daardie tyd, terwyl Jesus langs die see van Galiléa loop, sien Hy twee
broers, Simon wat genoem word Petrus, en Andréas, sy broer, besig om 'n
net in die see uit te gooi; want hulle was vissers. En Hy sê vir hulle: Kom agter
My aan, en Ek sal julle vissers van mense maak. En hulle het dadelik die
nette laat staan en Hom gevolg. En toe Hy daarvandaan verder gaan, sien Hy
twee ander broers, Jakobus, die seun van Sebedéüs, en Johannes, sy broer,
in die skuit saam met hulle vader Sebedéüs, besig om hulle nette heel te
maak; en Hy het hulle geroep. En hulle het dadelik die skuit en hulle vader
verlaat en Hom gevolg. En Jesus het deur die hele Galiléa rondgegaan en in
hulle sinagoges geleer en die evangelie van die koninkryk verkondig en elke
siekte en elke kwaal onder die volk genees.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
                                      11


geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.             Ek sal wetteloses u weë leer, en die goddeloses sal hulle tot
U wend.             Red my van bloedskuld, o God, God van my heil; my tong
sal jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Apostel, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge
uit.
Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 1

Die eersgeroepe Dissipel en navolger van u lyding,
Andreas die Apostel,
het aan U gelykvormig geword
en dié wat eens in die diepte van onkunde gedwaal het
met die hoek van u Kruis opgetrek en aan U opgedra.
Deur sy gebede, maak U wat alle goedheid te bowe gaan,
ons lewe vreedsaam en red ons siele.
                                      12


Na die Derde Ode van die Kanons (wat nog vertaal moet word)

Toon 8

Tereg eer ons jou, Apostel Andreas,
as eersgeroepene van al die Dissipels
en ooggetuie en dienaar van die Woord,
want vurig het jy met onwankelbare liefde die Lam gevolg
wat die misstappe van die wêreld wegneem.
Daarom is jy ook as deelgenoot van sy lyding bewys,
van Hom wat uit vrye wil die dood in die vlees verduur het.
Daarom roep ons jou toe:
“Bid tot Christus ons God
dat Hy vergifnis van misstappe mag skenk
aan hulle wat jou heilige gedagtenis met liefde vier.”

Eer aan die Vader en aan die Seun en aan die Heilige Gees.

Toon 8

Jy het die afgode se oormoed omvergewerp,
na die Verlosser se lyding verlang,
en is as ‘n Apostel bewys, salige Andreas,
wat wondere vir almal uit die hemel laat opwel,
en jy het ‘n Leermeester van die nasies geword, o alsalige.
Daarom eer ons jou gedagtenis op paslike wyse,
verheerlik ons dit met gesange
en maak dit getrou groot, o Apostel van die Heer.
Bid tot Christus ons God
dat Hy vergifnis van misstappe mag skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Toon 8

Verheug u, vurige troon van God,
verheug u, koninklike setel,
bed met purper oordek,
purper en goue bruidsvertrek,
tabberd met purper uit die see gekleur,
allerkosbare tempel,
strydwa wat weerlig dra,
lampstaander van vele ligte.
Verheug u, Theotokos, stad met twaalf mure,
poort met goud beslaan, en stralende binnekamer,
stralende vergulde tafel en tabernakel deur God getooi.
Verheug u, glorieryke, sondruppende Bruid.
Verheug u, enigste skoonheid van my siel.
                                      13


Kontakion – Toon 6

Laat ons hom wat na manlikheid vernoem is, prys
die God-geïnspireerde eersgeroepene van die Verlosser se dissipels,
die broer van Petrus,
want soos wat hy dit destyds tot hom gedoen het,
het hy ook nou tot ons uitgeroep:
“Kom, ons het Hom gevind na Wie verlang is.”

Ikos

Vanuit die hemel wek Dawid ‘n sondaar soos ek op
om met lof die regstellende dade van God te verhaal,
nietemin gee hy weer onderrig met betrekking tot die geloof
en verklaar hy met baie trane:
“Want as julle vandag sy stem hoor,
moet nie jul harte verhard,
soos toe Israel Hom eens verbitter het nie.”
In die volgende Psalm stel hy voor:
“Sing tot die Here, o ganse aarde.”
Kom, ons het Hom gevind na Wie verlang word.

Sinaksarion

Op die 30ste van vandeesmaand die gedagtenis aan die Heilige, glorieryke
en alomgeëerde Apostel, Andreas die Eersgeroepene.

Verse

Andreas verduur onderstebo kruisiging,
en verskyn met voete na bowe, werklik, nie net skynbaar nie.

Op die dertigste het Andreas ‘n kruis met die kop na onder verduur.

Op dieselfde dag, die gedagtenis aan ons toegewyde vader, Frumentius,
biskop van Indië.

Verse

Deur die genade van die Drie-eenheid bewaar,
het Frumentius die dwaling laat verdwyn.

Deur die gebede van u Heiliges, o God, ontferm U oor ons.

Eksapostilarion - Toon 3

Die beginlose Woord het jou, toe Hy jou vind, o alsalige,
as Eersgeroepene van al die Apostels bekend gemaak,
o alomberoemde Andreas.
En deur in sy voetspore te volg,
                                      14


is jy as ‘n gids vir dwalendes bewys,
wat hulle op die heilige weg na die hemel voer.
Toon 2

Laat ons op heerlike wyse die Apostel Andreas prys,
die broer van Petrus, die eerste dissipel,
wat ‘n ooggetuie en dienaar van die Woord geword het.
Want hy het die nasies verlig
en toe hy gekruisig is,
is hy as Dissipel van die Meester vervolmaak.

Lofpsalms – Toon 1

Wees nou bly, o Betsáida,
want in jou het die mees welriekende lelies,
Petrus en Andreas,
uit ‘n mistieke bron geblom,
wat deur die verkondiging van die geloof
‘n welriekende geur oor die hele wêreld versprei het,
deur die genade van Christus,
Wie se lyding hulle nagevolg het.

Verheug jou en spring van vreugde, o Andreas,
want deur die glans van die Woord
het jy duidelik die Son van heerlikheid ontvang,
Christus die Lewegewende,
aan Wie jy vasgehou en Wie jy met geloof verkondig het.
Smeek Hom sonder ophou vir ons wat jou met geloof besing.

Die uitverkore ingewydene van Christus se Goddelike heilsbestel,
wat eerste uitgekies is om ‘n dissipel van die Woord te wees,
Andreas wat God gesien het,
het, toe hy sy broer Petrus sien, uitgeroep en gesê:
“Ons het die Messias gevind,
wat die Skrif en die Profete vooraf verkondig het.”

Die stad Patras het in jou ‘n Herder
en heilige beskermer verkry,
en dit eer jou dankbaar, wyse Andreas,
as ‘n verlosser uit allerhande gevare en as ‘n bewaker.
Maar smeek sonder ophou
dat dit van skade bewaar mag word.

Eer aan die Vader en aan die Seun en aan die Heilige Gees.

Toon 8 (soos tydens Vespers)

Laat ons Andreas loof,
die herout van die geloof en dienaar van die Woord.
Want hy vang mense uit die diepte,
                                      15


deur aan die Kruis in plaas van ‘n stok vas te hou.
Deur die krag daarvan soos ‘n lyn te laat sak,
bring hy siele op uit die dwaling van die vyand,
en bied dit aan God as ‘n welgevallige gawe.
Laat ons, die gelowiges, hom altyd prys
saam met die koor van Christus se Dissipels,
sodat hy tot Hom mag bid
om ons genadig te wees op die oordeelsdag.

Nou en altyd en tot in ewigheid. Amen,

Aanvaar, o Betlehem, haar wat die Moederstad van God is,
want sy kom om in jou geboorte te skenk aan die lig wat nie taan nie.
O Engele, verwonder julle in die hemel.
O Mense, bring lof op aarde.
O Wyse manne uit Persië, bring jul driemaal heerlike gawe.
O Herders wat in die oop veld is, sing die driemaal-heilige loflied.
Laat alles wat asem het, die Skepper van almal prys.


Die Veranderlike vir die Goddelike Liturgie

Die Typika word gesing.

Prokimenon – Toon 8 (Ps. 18)

Oor die hele aarde het hulle stem uitgegaan en tot by die eindes van die
wêreld hulle woorde.

Vers: Die hemele vertel die eer van God en die uitspansel verkondig die werk
      van sy hande.

Die Lesing uit die Eerste Brief van Paulus aan die Kontinthiërs (4:9-16)

Broeders, God het ons Apostels die laaste plek aangewys…

Halleluja (3x) Toon 1 (Ps. 88)

Die hemele bely u wonderdade, Here, en u waarheid in die samekoms van
die heiliges.
Vers: God is verheerlik in die raad van die heiliges, groot en ontsagwekkend
       teenoor almal wat rondom Hom is.

Die Lesing uit die Evangelie volgens Johannes (1:35-51)

In daardie tyd, het Johannes daar gestaan en twee van sy dissipels, en toe hy
Jesus sien wandel, sê hy...
                                     16


Kommunielied:

Oor die hele aarde het hulle stem uitgegaan en tot by die eindes van die
wêreld hulle woorde. Halleluja.
