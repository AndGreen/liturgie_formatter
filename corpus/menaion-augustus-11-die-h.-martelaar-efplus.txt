                                           1


Menaion Augustus 11 Die H. Martelaar Efplus
By “Heer ek het U aangeroep…” maak ons voorsiening vir 6 verse, en sing 3 stigiere
vandie Fees en 3 van die Heilige Martelaar
Van die Fees – Toon 6       (Τριήµερος ἀνέστης)
Uit medelye het U, o Christus,
wat die eerste Adam gevorm het,
as tweede Adam uit die Maagd verskyn,
en op die berg Tabor het U van gedaante verander, my Heiland,
en u Godheid ontbloot.

Die uitverkorenes van genade en die Wet was verstom
toe hulle u Verheerliking op die heilige berg sien, o Christus,
Saam met hulle aanbid ons U,
asook u Vader en die Gees.

Die Skepping word met vreugde verhelder, o Christus
deur u Verheerliking wat U op Tabor
aan die heilige Apostels, en Moses en Eliá getoon het,
toe U as God op onsegbare wyse
helderder as die son gestraal het.

Stigiere van die Heilige Martelaar – Toon 1      (Πανεύφηµοι Μάρτυρες)
O al-loflike allermanmoedige Efplus,
jy het die liste van die kwaadgesinde vyand omvergewerp
toe jy in ‘n felle stryd met hom geworstel het
en nou is jy as reine, behaaglike offer
aan Christus jou Skepper gewy,
Hy wat oor almal heers
en met Wie jy jou vir ewig verheug.

O al-loflike Efplus,
na die sintuie van die siel deur die Kruis van Christus beskut,
het jy met ‘n gewillige gemoed teen die teenstander opgetrek
en hom ten aanskoue van almal op die vlug laat slaan
en nou heers jy saam met Hom wat oor almal heers
en verheug jy jou vir ewig saam met Hom.


O al-loflike Martelaar Efplus,
daar jy Christus as helper bekom het,
het jy op die stoflike neergesien,
jou liggaam om sy ontwil vir géseling aan die vervolger oorgegee
en hom ten bloede in die stryd weerstaan.
Daarom het die Meester, Heiland en Heer
jou met die oorwinningskroon getooi.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                         2


Theotokion – Toon 4
Die berg wat eens in duisternis en rook gehul was,
is nou eerwaardig en heilig,
nadat u voete daarop gestaan het, o Heer.
Want u vreeswekkende Verheerliking
het die van ewig af verborge geheimenis
in die laaste dae aan Petrus, Johannes en Jakobus geopenbaar.
Daar hulle nie die glans van u aangesig
en die blinkheid van u klere kon verduur nie,
is hulle met hulle gesigte na die grond afgerem.
Deur uitsinnigheid bevange,
het hulle hulle verwonder om Moses en Elía te sien,
waar hulle met U gepraat het
oor die dinge wat met U sou gebeur.
En die stem van u Vader het getuig en gesê:
“Dit is my geliefde Seun, in Wie Ek ‘n welbehae het;
Luister na Hom wat die wêreld die groot barmhartigheid skenk.

Apostiga – Toon 2 (Οἶκος τοῦ Ἐφραθᾶ)
In u begeerte om die natuur wat van Adam af kom te verander,
vertrek U, o Christus, nou na die berg Tabor,
om u Godheid aan u Ingewydenes te openbaar.

Vers 1.      Aan U behoort die hemel, aan U ook die aarde; die wêreld en sy
             volheid – U het dit gegrond. (Ps.88:12)

Die driemaal-stralende ligglans van u Goddelike heerlikheid
het op die berg Tabor op onsegbare wyse geflits
en die heelal, o Heiland, verhelder.

Vers 2.      Tabor en Hermon sal jubel in u Naam.

Toe die Dissipels meteens die uitsonderlike skoonheid van u klere
en van heel u gestalte sien, o Woord,
het hulle vooroor op die grond neergeval.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Toe U met die hoofdissipels by U
op ‘n hoë berg van gedaante verander, o Verlosser,
het U op heerlike wyse lig gestraal,
om vir ons te toon
hoe hulle wat hulle deur die verhewenheid van hul deugde onderskei,
die Goddelike heerlikheid waardig geag sal word.
Moses en Elía het gepraat met Christus,
en daardeur getoon dat Hy oor die lewendes en dooies heers,
                                          3


en dat Hy God is, wat ook in die Oudheid
deur die Wet en die Profete gespreek het.
Die stem van die Vader het vanuit die ligstralende wolk
van Hom getuig en gesê:
“Luister na Hom, wat deur sy Kruis die doderyk beroof,
en die ewige lewe aan die gestorwenes skenk.”

Apolitikion – Toon 4       (Ταχὺ προκατάλαβε)
U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Apolitikion van die Fees - Toon 7

U het op die berg van gedaante verander, o Christus God,
en u heerlikheid aan u dissipels getoon,
vir sover hulle dit kon hanteer.
Laat u ewige Lig ook oor ons, sondaars, skyn,
deur die gebede van die Theotokos:
O Gewer van lig, eer aan U.

Die Veranderlike vir die Mettediens

Kathisma van die Fees, ná die Eerste Psalmlesing

Toon 4       (Ἐπεφάνης σήµερον)

‘n Luisterryke fees van die Meester het aangebreek.
Kom laat ons ons eers reinig
en dan geestelik die berg Tabor bestyg
om Christus te aanskou.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal: ‘n Luisterryke fees van die Meester het aangebreek…

Kathisma van die Fees, ná die Tweede Psalmlesing

Toon 5       (Τὸν συνάναρχον Λόγον)

Die Woord wat in eer aan die Vader en Gees gelyk is,
het, ná Hy vir ons verlossing vlees geword het uit ‘n Maagd,
met hulle wat op aarde is omgegaan, soos geskrywe is,
en toe Hy Tabor saam met die uitverkore Dissipels bestyg het,
het Hy in heerlikheid van gedaante verander.
Daarom besing ons sy Goddelike en alheilige selfvernedering.
                                          4



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:      Die Woord wat in eer aan die Vader en Gees gelyk is…

Kathisma van die Heilige Martelaar

Toon 1        (Τὸν τάφον σου Σωτὴρ)

Daar jy Christus se wette in jou hande rondgedra het,
het jy aan jou vyande in die arena verskyn en uitgeroep:
“Ek is uit eie beweging hier om baie hard te stry.”
Daarom het jy met groot vreugde jou nek gebuig
en onthoofding deur die swaard aanvaar
en so jou weg voltooi.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees - Toon 4      (Κατεπλάγη Ἰωσὴφ)

Toe U met die ontoeganklike heerlikheid van u Goddelike lig
van gedaante verander het, o Jesus,
het U op u heilige Dissipels, Johannes, Petrus en Jakobus, geskyn
en hulle deur die Goddelike genade verbyster.
Want hulle het die Vader se stem gehoor
wat getuig het dat U sy geliefde Seun is
en hulle het die vreeswekkende heerlikheid van u aangesig aanskou.
O Heiland, wat wil hê dat almal gered word,
verlig ons siele.

Kontakion van die Fees – Toon 7

Op die berg het U van gedaante verander
en het u dissipels u heerlikheid aanskou,
vir sover hulle dit kon hanteer, o Christus God,
sodat hulle, wanneer hulle U gekruisig sou sien,
kon begryp dat u lyding vrywillig was,
en aan die wêreld kon verkondig,
dat U waarlik die afskynsel van die Vader is.

Sinaksarion

Op die 11de van vandeesmaand die Gedagtenis aan die Heilige Grootmartelaar
Efplus die Diaken.

Verse.        Op grond van sy kledy is die eerwaardige Efplus ‘n Leviet,
              Maar op grond van sy onthoofding ‘n waarlik standvastige soldaat.
                                          5


             Op die 11de is Efplus deur ‘n snydende swaard getref.

Op dieselfde dag die Gedagtenis aan die Inwyding van die eerwaardige en baie
skone huis en heilige Tempel van ons Hoogheilige Meesteres, Theotokos die
Barmhartige.

Op dieselfde dag die Verhaal aangaande die Ikoon wat nie met hande gemaak is nie
van ons Here en God en Verlosser Jesus Christus.

Die Gedagtenis aan die Heilige Martelaar Neofitos, Zinon, Gaius, Markus, Makarios
en Gaianus wat deur vuur vervolmaak is.

Die Heilige Passarion wat in vrede vervolmaak is.

Deur die gebede van u Heiliges, o God, ontferm U oor ons. Amen.

Eksapostilarion van die Heilige Martelaar – Toon 2     (Γυναῖκες ἀκουτίσθητε)

Daar jy geheel en al aan die Almagtige God gewy is
en met die ligflitse wat van Hom af kom straal, o Oorwinnaar,
dink aan hulle wat jou ligdraende gedagtenis vier
en jou as Diaken van Christus se Misteries eer,
o Heilige Martelaar Efplus.

Eksapostilarion van die Fees – Toon 3

O Woord, die onveranderlike Lig van die Onverwekte Vader se Lig,
in u Lig wat vandag op Tabor verskyn het,
het ons die Vader as Lig gesien,
en ook die Gees as Lig,
wat die hele Skepping met Lig begelei.

Apostiga van die Lofpsalms – Toon 2      (Οἶκος τοῦ Ἐφραθᾶ)

Verheug julle, drie-eenheid van Heilige Apostels,
want julle het op die berg Tabor
Hom wat na wese een van die Drie-eenheid is, gesien.

Vers 1.      Aan U behoort die hemel, aan U ook die aarde; die wêreld en sy
             volheid – U het dit gegrond. (Ps.88:12)

Welgedaan, Tabor, wat voorheen in groot duisternis was,
want jy is die lig waardig geag,
nie van die sigbare son nie,
maar van die hemelse glans.

Vers 2.      Tabor en Hermon sal jubel in u Naam.

Deur die lig van u aangesig bestraal, o Heiland,
het die Dissipels plotseling op die grond neergeval,
                                             6


omdat hulle nie die glans kon verduur nie.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Οἶκος τοῦ Ἐφραθᾶ)

Op Tabor het Moses en Elía God gesien
wat uit die Maagdelike Jonkvrou
vir die verlossing van sterwelinge vleesgeword het.
