                                          1


Menaion November 12 Ons Vader onder Heiliges Johannes die Barmhartige &
ons Heilige Vader Nilus.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Vir die H. Hiërarg Johannes – Toon 4
Jy het weggegee, o wonderbare Heilige Johannes,
jy het jou brood uitgedeel aan hulle wat daarom vra,
in navolging van die allermedelydende Meester.
Daarom bly jou gedagtenis wat ons met geloof vier
waarlik tot in ewigheid, o Heilige.

O alsalige Hiërarg,
red ons deur jou gebede van versoekinge en verdrukkinge.
Toe Hy wat die verborgene sien,
die reinheid en opregtheid van jou gees en jou goddelike lewenswyse gewaar,
het Hy jou na ‘n baie groot troon gelei,
jou met mirre gesalf en vervolmaak, o wyse,
en die stuur van die kudde duidelik aan jou toevertrou.
Jy het dit na die hawe van God se wil begelei,
o Johannes deur God geïnspireerd.

Die Here het al die versoeke van jou hart toegestaan,
want jy het al die verlossende gebooie bewaar.
Want jy het God en jou naaste heelhartig, soos jouself, liefgehad
en hulp aan die behoeftiges verleen.
Daarom eer ons jou vandag, Johannes.

Vir die Heilige Nilus – Toon 8

Wat moet ons jou nou noem, o Heilige?
Rivier wat uit die geestelike Eden voortkom;
bedding met die gawes wat deur God geskenk word;
vloed van die leringe van genade;
mengbbak van wysheid en kennis;
baie aandagtig en ernstig,
baie bekwaam om te onderrig en baie daadkragtig.
Bid dat ons siele gered mag word.

Wat moet ons jou noem, o Heilige?
Verbouer van die onsterflike plante, o alsalige;
kweker van die gelowiges se geestelike Paradys;
baie ervare in die Godgegewe bepalinge.
kenner van die dogmas deur God geïnspireer;
baie begaafde uitlegger en bekwame leraar.
Bid dat ons siele gered mag word.
                                         2


Hoe moet ek jou nou aanspreek, o wonderbare?
Jy wat die grense van die eg vasgestel het;
beoordelaar van selfbeheersing;
leraar van kloosterlinge, gids van maagdelikheid,
wat die waarde van beide reg bepaal,
daar jy deur ervaring beide ondergaan het.
Talryk is jou uitnemendhede en Goddelik jou askese.
Bid dat ons siele gered mag word.

Eer aan die Vader en aan die Seun en aan die Heilige Gees.

Doksastikon – Toon 2 - deur Anatolius

Die fontein van barmhartigheid, Johannes die navolger van Christus,
die groot herder en ligbaken van die Alexandryne,
was oorvloedig in medelydende ontferming teenoor die behoeftiges.
Kom laat ons wat arm van gees is, ons versadig,
deur sy blymoedigheid na te volg.
Want soos Abraham van ouds het hy deur die behoeftiges
Christus met liefdevolle barmhartigheid as gas ontvang,
is hy die saligheid waardig geag
en bid hy met vrymoedigheid dat ons siele ontferming mag ontvang.

Nou en altyd en tot in ewigheid. Amen.

Theotokion – Toon 2

Wat moet ek, die ellendige, u, die Meesteres van die wêreld, bied,
buiten die fonteine van my trane en die belydenis van dade?
Maar sien met u barmhartige oog neer, o Jonkvrou,
op die swakheid van my armsalige siel.
Verdryf die newels van my hartstogte, smeek ek u,
en bevry u dienaar van die duisternis wat my vashou.

Of die Kruistheotokion (op Dinsdag- en Donderdagaande) - Toon 2
Toe sy wat geen ervaring van die huwelik het nie, o Jesus,
sien hoe U aan ‘n Kruishout opgehang word,
het sy geweekla en gesê:
“O allerdierbare Kind, waarom het U my wat U gebaar het alleen agtergelaat,
o ontoeganklike lig van die Vader wat sonder begin is?
Haas U en word verheerlik,
sodat hulle wat u Goddelike lyding verheerlik,
Goddelike heerlikheid mag bereik.

Apostiga – Toon 5

Verheug jou, ligbaken van die Kerk;
die trots van die wêreld wat alom bewonder word;
die roem van Alexandrië en grondslag van die Ortodoksie;
                                          3


rigsnoer van selfbeheersing en askese;
hawe van hulle wat hulle in ‘n storm bevind;
die verlossing van hulle wat in gevaar verkeer;
toring van krag en onwankelbare bewaker;
doeltreffende wet en see van weldadigheid;
blymoedigste gewer, o Allersalige,
wat aan almal wat hul met geloof na jou haas
ryklik die offergawes uitdeel.
Smeek Christus dat ons siele sy groot barmhartigheid gegee mag word.

Vers. Kosbaar in die oë van die Here is die dood van sy heiliges.
Verheug jou, voeder van die hongeres;
oorvloedige voorsiener van hulle wat behoeftig is;
fontein van medelye, bron van barmhartigheid
en hulp van hulle wat afgemat is;
beskermer van weduwees en besoeking van krankes,
onfeilbare kleed van die naaktes
en vinnige wederoprigting van gevallenes.
O vader wat in die hemele is,
kyk met jou barmhartige oog van bo en smeek Christus
om op ons siele ‘n deel van sy Goddelike mensliewendheid
en sy groot barmhartigheid te laat neerdaal.

Vers. Wat sal ons die Here vergeld vir alles waarmee Hy ons beloon het?
Verheug jou, jy wat blindes aan die hand lei;
glorieryke opvoeding van die jeug en staf van die ouderdom;
herder van dwalendes en verbetering van sondaars;
geurigste weiveld en salfhouer van die Gees;
standhoudende rivier van weldadigheid
en eerwaardige woning van die Heilige Drie-eenheid.
Dink aan hulle wat jou besing
red hulle van verdrukkinge, gevare, siektes en ewige straf,
deur in te tree by Christus
wat die wêreld sy groot barmhartigheid skenk.

Eer aan die Vader en aan die Seun en aan die Heilige Gees.

Doksastikon – Toon 6

O Heilige Vader, die berig van wat jy bereik het, het oor die hele aarde uitgegaan.
Daarom het jy in die hemele ‘n beloning vir jou arbeid ontvang.
Jy het die slagordes van die demone vernietig
en die rangordes van die engele bereik,
wie se lewe jy onberispelik nagevolg het.
Daar jy vrymoedigheid by Christus ons God het,
vra Hom om vrede vir ons siele.

Nou en altyd en tot in ewigheid. Amen.
                                             4


Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Of die Kruistheotokion (op Dinsdag- en Donderdagaande) – Toon 6

Toe sy wat U gebaar het, o Christus,
U gekruisig sien,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apolitikion van die H. Hiërarg Johannes – Toon 8

Deur jou geduld het jy jou loon ontvang, Heilige Vader,
want jy het sonder ophou in jou gebede volhard,
die armes liefgehad en vir hulle voorsien.
Maar bid tot Christus ons God,
o salige Johannes die Barmhartige,
dat ons siele gered mag word.

Apolitikion van die Heilige Nilus – Toon 8
Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Nilus, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Theotokion – Toon 8

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.

Die Veranderlike vir die Mettediens

Kathisma van die H. Hiërarg Johannes – Toon 8

Deur ‘n barmhartige gesindheid te aanvaar,
                                           5


o salige Johannes deur God geïnspireer,
is jy as medelydend geopenbaar,
daar jy vir die armes en behoeftiges voorsien het.
Daarom het jy deur jou optrede bo al die Heiliges
ryk aan hierdie gepaste benaming geword.
Daarom het die skenker van barmhartigheid
groot barmhartigheid aan jou bewys,
o Godgesinde alsalige Hiërarg,
en jou glansend met luister gemaak.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Vir die Heilige Nilus – Toon 8

Ná jy jou gees met kontemplasie verlig het,
het jy strome teologie geuiter, o Goddraende Nilus,
en het jy die harte bevogtig van hulle
wat met geloof vir hulself put uit die deursigtige, suiwer drank van jou leringe
en jou ligstralende, eerwaardige gedagtenis eer,
o sieraad van Heiliges en roem van Vaders.

Nou en altyd en tot in ewigheid. Amen.

Theotokion – Toon 8

Deur u standvastige en onophoudelike smeking by die Skepper,
red van alle nood en moeilikheid,
hulle wat met geloof u Alheilige Seun vereer, o Moeder van God,
en daar u deur u persoonlike vrymoedigheid teenoor u Seun
in staat is om Hom gunstig te stem,
gee dat ons vergewing mag ontvang
van wat ons in ons lewens gesondig het.

Of die Kruistheotokion (op Woensdag en Vrydagoggende) – Toon 8

Toe u Hom wat uit u reine bloed ‘n liggaam aangeneem het
en bo begrip uit u gebore is, sien, o Reine,
waar Hy aan die Kruis tussen die boosdoeners hang,
het u pyn in u binneste ervaar
en moederlik met geweeklag uitgeroep:
“Wee my! O my Kind,
wat is u Goddelike, onuitspreeklike heilsbestel
waardeur U u skepsel lewend gemaak het?
Ek besing u goedhartigheid.”

Kontakion vir die Heilige Hiërarg Johannes – Toon 2
                                         6


Jy het jou rykdom onder die behoeftiges uitgedeel
en nou die rykdom van die hemele ontvang, o alwyse Johannes,
Daarom eer ons jou almal
en vier ons die gedagtenis van jou
wat na barmhartigheid vernoem is.

Ikos

Ná jy opregte liefde en volgroeide medelye as persoonlike deugde in jou siel
gevestig het, o Johannes,
het jy werklik barmhartigheid as ‘n jonkvrou in die nag gesien,
lieflik met olyftakke getooi, waar sy vrolik tot jou spreek:
“As jy my as vriendin en metgesel bekom, sal ek jou voor die aangesig van Christus
die Koning bring”
en daar jy oortuig is, het jy die doel nie misgeloop nie,
jy wat na barmhartigheid vernoem is.

Sinaksarion

Op die 12de van vandeesmaand die Gedagtenis aan ons Vader onder die Heiliges,
Johannes, Aartsbiskop van Alexandrië, die Barmhartige.

Verse.        Daar Johannes aan die behoeftiges gegee en onder hulle uitgedeel
              het,
              hoeveel ontvang hy nie, waar hy nou by Christus staan!

              Op die 12de het die skenker van aalmoese sonder besittings
              heengegaan.

Op dieselfde dag die gedagtenis aan ons Heilige Vader Nilus die Askeet.

Op dieselfde dag die gedagtenis aan ons Heilige Vader Martin die wonderdoener,
Biskop van Frankia.

Op dieselfde dag die Gedagtenis aan die heilige Profeet Agia.

Op dieselfde dag die Gedagtenis aan ons Heilige Vader Martin, Biskop van Tours.

Op dieselfde dag die gedagtenis aan die Heilige Martelare Antonius en hulle wat
saam met hom was.

Die Heilige Nilus van Kynouria wat in die omgewing van die Groot Lawra van Athos
die askese beoefen het, wat ná sy dood ‘n mirrestromende geword het en ná hy baie
siekes genees het, in vrede vervolmaak is.

Die Heilige Leo Styppes, Patriarg van Konstantinopel, wat in vrede vervolmaak is.
                                            7


Die Heilige Nuwemartelaar Sawwas van Nigdela en Samolada, wat in 1726 te
Konstantinopel deur die swaard vervolmaak is, toe hy as martelaar getuienis afgelê
het.

Die Heilige Nuwemartelaar Nikolaas uit die omgewing van Marmara, wat in 1732 te
Konstantinopel deur die swaard vervolmaak is.

Deur hul heilige gebede, o God, ontferm U oor ons. Amen.

Eksapostilarion van die Heilige Hiërarg Johannes– Toon 3

Laat ons almal Johannes besing,
daar hy geopenbaar is
as navolger van God wat barmhartigheid liefhet,
sodat ons deur hom skulddelging
en vergifnis van oortredinge mag verkry.

Eksapostilarion van die Heilige Nilus – Toon 3

O Godgesinde Nilus,
jy het jou siel deur die vog van jou trane verkwik.
Bid dat die onreinheid van siel
van ons wat jou met liefde en ywer besing,
afgewas mag word.

Eksapostilarion – Toon 3

O soete blydskap van Engele,
die vreugde van die wat swaarkry,
die beskermster van Christene,
die maagdelike Moeder van die Heer,
kom my te hulp en red my van die ewige smarte.

Apostiga van die Lofpsalms uit die Oktoig.

Eer aan die Vader en aan die Seun en aan die Heilige Gees.

Doksastikon – Toon 6

O Heilige Vader, die berig van wat jy bereik het, het oor die hele aarde uitgegaan.
Daarom het jy in die hemele ‘n beloning vir jou arbeid ontvang.
Jy het die slagordes van die demone vernietig
en die rangordes van die engele bereik,
wie se lewe jy onberispelik nagevolg het.
Daar jy vrymoedigheid by Christus ons God het,
vra Hom om vrede vir ons siele.

Nou en altyd en tot in ewigheid. Amen.
                                        8


Theotokion – Toon 6

O Al-onskuldige Maagd,
smeek Hom wat u gebaar het
dat Hy heel die geslag van sterwelinge red.
Want ons bely u met tong en hart as Theotokos,
o maagdelike Moeder.

Of die Kruistheotokion (op Woensdag- en Vrydagoggende) – Toon 6

Toe die smettelose U aan die Kruis sien hang,
het sy geweekla en moederlik uitgeroep:
“My Seun en my God, my allerdierbare Kind,
versaak my, u dienares, nie.”

Die res van die Mettediens en die Wegsending.
