                                           1


Menaion Augustus 25 Die Terugkeer van die Relieke van die H. Apostel
Bartholoméüs en die Gedagtenis aan die H. Apostel Titus
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Van die H. Bartholoméüs - Toon 4          (Ὡς γενναῖον ἐν µάρτυσι)
Laat ons met opregtheid die glorieryke Bartholoméüs salig noem,
die baie helder son, die ster wat nie ondergaan nie,
die besielde hemel wat die verlossende heerlikheid van God bekendmaak,
die verkondiging deur God geïnspireer,
die ligbaken van die nasies,
die rivier wat strome kennis laat voortvloei
en die harte van almal bevogtig.

Jou seetogte wat die menslike verstand te bowe gaan,
het aan die lig gekom en bekend geraak, o Apostel.
Want toe jy met jou reliekekis weggewerp is,
het jy jou van die Ooste na die Weste gehaas,
met die eervolle martelare wat jou aan weerskante vergesel en eer bewys,
op bevel van die Meester van almal,
o Apostel Bartholoméüs.

Jy het deur jou wonderbare vaarte
die see geheilig en die eiland Lipari bereik,
o befaamde Apostel Bartholoméüs,
waar jy mirre laat opwel en ongeneeslike siekte genees het
en vir hulle wat daar woon,
‘n beskermer, toevlug, helper en bevryder geword het,
by die Koning en Verlosser van almal.

Stigiere van die Heilige Titus – Toon 4   (Ἔδωκας σηµείωσιν)
Deur een Godheid wat in Drie persone bestaan te verkondig,
het jy die heidene se see van veelgodedom in verwarring gebring
en hulle wat in die diepte van goddeloosheid rondgeslinger is
by die aller kalmste hawens laat vasmeer.
Daarom het jy jou hemelse beloning ontvang
waar jy by die Mensliewende pleit
ten behoewe van hulle wat jou besing.

Daar jou verstand met Goddelike glans verlig is, o Titus,
het jy soos ‘n straal die son vergesel wat die verduisterde dinge verlig,
naamlik die Heilige Paulus,
en saam met hom het jy die hele aarde van die diepste nag bevry.
Daarom noem ons jou salig,
as Hiërarg deur God verkore
as Apostel deur God geïnspireer
en as aller vurige voorbidder.
                                         2


Die salige Titus wat van Kreta afkomstig was,
het as onbreekbare fondament daarheen teruggekeer.
Daar is hy in die aller juiste geloof bevestig,
en het hy die gelowiges met bouwerk
wat van hemelse, Goddelike krag getuig, opgebou.
Hy is die eerstronende van sy vaderland,
die reisgenoot van Paulus,
en die vertroosting van die gelowiges.

Eer aan die Vader en aan die Seun en aan die Heilige Gees.
Doksastikon – Toon 6
Hoewel baie jare reeds oorlede,
o al-loflike Bartholoméüs,
wat uit die Ooste afkomstig was,
het jy jou gang op die see
en jou weg oor die baie waters begin.
Want die regverdiges lewe tot in ewigheid,
deur die voorsienigheid van jou Leermeester, Christus ons God.
Smeek Hom, o Apostel,
dat ons sy groot barmhartigheid geskenk mag word.

Nou en altyd en tot in ewigheid. Amen.
Theotokion – Toon 6
O Theotokos, u is die ware wynstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Apostiga uit die Oktoig

Eer aan die Vader en aan die Seun en aan die Heilige Gees.
Doksastikon van die Heilige Titus – Toon 6
Ná jy ‘n leerling geword het
van die uitverkore werktuig Paulus,
wat God verkondig het,
en deur hom in die Goddelike lering ingewy is,
is jy uitgestuur om die heidene na die geloof te bring
en hulle met die glans van jou woorde te verlig.
Daarom het jy jou tot aan die eindes van die aarde gehaas,
o Apostel Titus,
en aan almal die blye boodskap van die vleesgeworde God gebring.
Smeek Hom dat hulle gered mag word
wat met geloof jou immer eerwaardige gedagtenis vier.

Nou en altyd en tot in ewigheid. Amen.
                                            3


Theotokion – Toon 6         (Τριήµερος ἀνέστης)
O Al-onskuldige Maagd,
smeek Hom wat u gebaar het,
om Hom oor my ellendige siel te ontferm
en dit deur sy uiterste goedheid tydens die uur van oordeel
aan die kant van die uitverkorenes te stel.

Apolitikion – Toon 3
O Heilige Apostels,
bid tot die barmhartige God
dat Hy vergewing van oortredinge aan ons siele sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3
Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1        (Τὸν Τάφον σου Σωτὴρ)

Die terugkeer van jou al-heilige relieke,
o Bartholoméüs, Apostel van die Heer,
het vir ons die aanleiding tot ‘n baie luisterryke fees geword.
Terwyl ons dit met ‘n reggelowige gesindheid vier,
eer ons jou as ligbaken wat nie ondergaan nie
en verheerlik ons Christus.

Eer aan die Vader en aan die Seun en aan die Heilige Gees.

Van die Heilige Titus – Toon 8     (Τὴν σοφίαν)

O al-befaamde Titus,
jy het die son Paulus soos ‘n ster vergesel,
die aarde helder verlig en die duisternis beëindig,
en toe jy deur die dood op die eiland van die Kretensers ondergegaan het,
het jy vir almal jou arbeid en woorde
soos Goddelike strale wat nie verdwyn nie agtergelaat.
Daardeur verlig, eer ons jou reggelowig
en roep ons jou eendragtig toe:
                                           4


Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Theotokion – Toon 8

Verheug u, vurige troon van God,
verheug u, koninklike setel,
bed met purper oordek,
purper en goue bruidsvertrek,
tabberd met purper uit die see gekleur,
aller kosbare tempel,
strydwa wat weerlig dra,
lampstander van vele ligte.
Verheug u, Theotokos, stad met twaalf mure,
poort met goud beslaan, en stralende binnekamer,
stralende vergulde tafel en tabernakel deur God getooi.
Verheug u, glorieryke, son-druppende Bruid.
Verheug u, enigste skoonheid van my siel.

Kontakion van die Heilige Bartholoméüs –Toon 4          (Ἐπεφάνης σήµερον)

Jy is as ‘n groot son vir die wêreld geopenbaar
wat met die strale van jou leringe
en van jou ontsagwekkende wonders
hulle wat jou eer, verlig,
o Bartholoméüs, Apostel van die Heer.

Kontakion van die Heilige Titus – Toon 2          (Τὰ ἄνω ζητῶν)

O salige Apostel Titus, uitverkore ingewyde,
toe jy Paulus se metgesel geword het,
het jy saam met hom die woord van Goddelike genade aan ons verkondig.
Daarom roep ons jou toe:
Hou nie op om vir ons almal te bid nie.

Ikos

Deur die Verlosser wat op aarde verskyn het in die wêreld te verkondig,
het jy sy vriend en erfgenaam van sy onvervalste Godheid geword.
Daarom val ek met geloof neer en smeek ek jou
om my deur jou smekinge vergewing te skenk,
terwyl jy die duistere donkernag van my siel verdryf, o glorieryke Apostel,
sodat ek jou na waarde kan besing
en sonder ophou tot jou mag uitroep:
Hou nie op om vir ons almal te bid nie.

Sinaksarion
                                           5



Op die 25ste van vandeesmaand die Gedagtenis aan die terugkeer van die relieke
van die Heilige, glorieryke Apostel Bartholoméüs.

Verse.        Sodat ons, die gelowiges, oorvloedige genade mag oes,
              is die verborge Bartholoméüs gevind.

              Op die 25ste het hulle jou lyk ontdek, Bartholoméüs.

Op dieselfde dag die Gedagtenis aan die Heilige Apostel Titus, biskop van Gortina in
Kreta, en dissipel van die Heilige Apostel Paulus.

Op dieselfde dag die Gedagtenis aan ons Heilige Vaders Menas, Epifanius,
Gennadius en Johannes, Aartsbiskoppe van Konstantinopel.

Deur die gebede van u Heiliges, o God, ontferm U oor ons. Amen.

Eksapostilarion van die Heilige Bartholoméüs

Toon 2        (Τοῖς Μαθηταῖς συνέλθωµεν)

Terwyl ons met liefde die heilige neerlegging van jou eerwaardige relieke vier,
o alwyse Bartholoméüs,
loof ons jou met geloof.
Want toe jy uit die Ooste op wonderbare wyse na die eiland Lipari gevaar het,
het jy tydens jou wonderbare reise die hele Weste verlig,
o Apostel en herout van Christus God.

Eksapostilarion van die Heilige Titus

Toon 2        (Τοῖς Μαθηταῖς συνέλθωµεν)

O Apostel Titus, ingewyde in die Goddelike genade,
bid saam met die God-gesinde Paulus tot die Drie-eenheid
om vrede vir die wêreld
en vir ons wat jou al-heilige gedagtenis vier
en jou met liefde eer
om verlossing van ergernisse en oortredinge,
heil, heerlikheid en die luister van die koninkryk van die hemele.

Theotokion - Toon 2                (Τοῖς Μαθηταῖς συνέλθωµεν)

Saam met die rangordes van die liggaamloses,
saam met die kore van martelare,
saam met die brigade van Apostels,
saam met die Profete en al die Regverdiges,
besing ons u, o jonkvrou, Moeder van God.
Want u het God gebaar wat in sy onsegbare wysheid
die tirannie van die Doderyk deur die Kruis vernietig
                                             6


en die hele menslike geslag gered het, o Al-besonge.

Die Lofpsalms

By die Lofpsalms maak ons voorsiening vir 4 verse en sing 4 stigiere van die
Apostels.

Toon 4        (Ἔδωκας σηµείωσιν)

Die Bron van ons lewe, o aller salige Bartholoméüs,
het jou as ‘n Goddelike rivier uitgestuur
wat die waters van die veelgodedom verdor,
die wêreld bevogtig met die strome van jou leringe deur God geïnspireer,
die onkruid van dwaling oorweldig
en hulle wat hulle met geloof deur jou laat oortuig,
van die kwade bevry, o Apostel van die Heer.

O befaamde Apostel van die Heer,
daar ons, die gelowiges, jou leer ken het
as ‘n son wat uit die Ooste snel en in die Weste ondergaan
vanweë jou reise wat klaarblyklik op die waters plaasgevind het,
vier ons die jaarlikse gedagtenis van jou sonderlinge tuiskoms
en eer ons jou vele wonders.

O alwyse aller godsalige Bartholoméüs,
hoewel dood en begrawe, het jy ‘n seevaarder geword,
o oggendster van Christus se Kerk wat nie ondergaan nie,
wat uit die Ooste ontspring en saam met die martelare die Weste bereik het.
Daar het jy rus gevind
en op wonderbare wyse vir almal rus van smarte
en bevryding van die kwade geword.

Deur Goddelike flitse in jou verstand verlig, o Titus,
het jy soos ‘n sontraal die son, die Heilige Paulus,
wat die verduisterde dinge verlig, vergesel
en saam met hom het jy die hele aarde uit die diepste nag bevry,
Daarom noem ons jou salig, as Hiërarg deur God bevange,
as Apostel deur God geïnspireer
en as baie vurige voorbidder.

Eer aan die Vader en aan die Seun en aan die Heilige Gees.
Doksastikon – Toon 5

Soos die Wysheid van God,
die mede-ewige Woord van die Vader,
dit vooraf in die Evangelies gesê het,
is julle, o al-loflike Apostels,
die wingerdstokke wat goed vrug dra,
daar julle die ryp en behaaglike tros dra.
                                           7


Wanneer ons, die gelowiges, dit eet,
ervaar ons die smaak wat tot blydskap lei.
O Bartholoméüs, deur God bevange,
en Titus, roem van Kreta,
bid dringend ten behoewe van ons siele.

Theotokion Toon 5

Ons, die gelowiges, noem u salig, o Maagd Theotokos,
en verheerlik u tereg as onwankelbare stad,
ondeurdringbare vesting,
onverbreekbare beskerming
en toevlug van ons siele

Die Groot Doksologie

Die Veranderlike vir die Goddelike Liturgie

Liturgie Prokimenon – Toon 8 (Ps. 18)
Oor die hele aarde het hulle stem uitgegaan en tot by die eindes van die wêreld hulle
woorde.
Vers: Die hemele vertel die eer van God, en die uitspansel verkondig die werk van
sy hande.
Die Lesing uit die Eerste brief van Paulus aan die Korinthiërs (4:9-16)
Broeders, God het ons apostels die laaste plek aangewys het as tot die dood
veroordeel; want ons het ‘n skouspel geword vir die wêreld, vir die engele sowel as
vir die mense. Ons is dwaas ter wille van Christus, maar julle is verstandig in
Christus. Ons is swak, maar julle sterk. Julle is in aansien, maar ons in oneer. Tot op
hierdie uur ly ons honger en dors, is ons naak en word geslaan, en swerwe ons
rond, en swoeg ons deur met ons eie hande te werk. Word ons uitgeskel, ons seën;
word ons vervolg, ons verdra dit; word ons belaster, ons troos; soos uitvaagsels van
die wêreld het ons geword, die afskraapsel van almal tot nou toe. Ek skrywe hierdie
dinge nie om julle te beskaam nie, maar ek vermaan julle as my geliefde kinders.
Want al sou julle tien duisend tugmeesters in Christus hê, dan het julle tog nie baie
vaders nie; want in Christus Jesus het ek julle vader geword deur die evangelie. Ek
vermaan julle dan, word my navolgers.
Halleluja (3x) Toon 1 (Ps. 88)
Die hemele bely u wonderdade, Here, en u waarheid in die samekoms van die
heiliges.
Vers: God is verheerlik in die raad van die heiliges, groot en ontsagwekkend
teenoor almal wat rondom Hom is.
Kommunielied:        Oor die hele aarde het hulle stem uitgegaan en tot by die eindes
van die wêreld hulle woorde. Halleluja.
