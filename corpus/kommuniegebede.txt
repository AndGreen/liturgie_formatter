                                                                                    1
             Voorbereidingsgebede vir Heilige Kommunie

Deur die gebede van ons heilige vaders, Here Jesus Christus, ons God, ontferm U oor
ons. Amen.

Eer aan U, ons God, eer aan U.

Hemelse Koning, Trooster, Gees van die Waarheid,
alomteenwoordig en met Wie alles vervul is,
Skatkis van die goeie en Gewer van lewe,
kom woon in ons,
suiwer ons van alle onreinheid,
en red ons siele, o Goeie.

Heilige God, Heilige Magtige, Heilige Onsterflike, ontferm U oor ons. (drie maal)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Here, ontferm U. (twaalf maal)

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Kom, laat ons aanbid en neerval voor God, ons Koning.
Kom, laat ons aanbid en neerval voor Christus God, ons Koning.
Kom, laat ons aanbid en neerval voor Christus self, ons Koning en God.
                                                                2
              Psalm 22

Die Here is my Herder, en niks sal my ontbreek nie.
In 'n plek van groen weiveld, daar het Hy my laat woon.
By die water van rus het Hy my gevoed.
My siel het Hy vernuwe,
my gelei op die paaie van geregtigheid,
om sy Naams ontwil.
Want al gaan ek ook onder die skaduwee van die dood,
sal ek geen onheil vrees nie,
want U is met my.
U stok en u staf, dié het my vertroos.
U het 'n tafel voor my aangesig berei
teenoor hulle wat my verdruk.
U het my hoof gesalf met olie
en u beker maak my bly soos die beste wyn.
En u barmhartigheid sal my volg al die dae van my lewe
en ek sal in die huis van die Here bly tot in lengte van dae.

              Psalm 23

Die aarde behoort aan die Here en die volheid daarvan,
die wêreld en almal wat daarin woon.
Hy het dit op die seë gegrond
en dit op die riviere berei.
Wie sal opgaan na die berg van die Here
en wie sal staan in sy heilige plek?
Hy wat onskuldig van hande en suiwer van hart is,
wat nie sy siel tot ydelheid opgehef het nie,
en nie op bedrieglike wyse teenoor sy naaste gesweer het nie.
Hy sal seën van die Here ontvang,
en barmhartigheid van God sy Verlosser.
Dit is die geslag van hulle wat na die Here soek,
wat die aangesig van die God van Jakob soek.
Hef op julle poorte, o prinse,
en word opgehef, o ewige poorte,
en die Koning van die Heerlikheid sal ingaan.
Wie is hierdie Koning van die Heerlikhied?
Die Here sterk en magtig,
die Here magtig in die stryd.
Hef op julle poorte, o prinse,
en word opgehef, o ewige poorte,
en die Koning van die Heerlikheid sal ingaan.
Wie is hierdie Koning van die Heerlikheid?
Die Here van die leërskare,
Hy is die Koning van die Heerlikheid.

              Psalm 115

Ek het geglo, daarom het ek gespreek;
maar ek is diep verneder.
En ek het in my verbystering gesê:
                                                                                  3
Elke mens is 'n leuenaar.
Wat sal ek die Here vergeld
vir alles waarmee Hy my beloon het?
Ek sal die beker van verlossing opneem
en die naam van die Here aanroep.
My geloftes sal ek aan die Here betaal
in die teenwoordigheid van sy ganse volk.
Kosbaar in die oë van die Here
is die dood van sy heiliges.
O Here, ek is u kneg, ek is u kneg,
en die seun van u diensmaagd.
U het my bande deurbreek.
Ek sal 'n offer van lof aan U offer
en die Naam van die Here aanroep.
My geloftes sal ek aan die Here betaal
in die teenwoordigheid van sy ganse volk,
in die voorhowe van die huis van die Here,
binne-in jou, o Jerusalem.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

Here, ontferm U. Here, ontferm U. Here, ontferm U.

Troparia – Toon 8

Sien my ongeregtighede oor, o Here, wat uit 'n Maagd gebore is,
en reinig my hart, deur dit 'n tempel van u vlekkelose Liggaam en Bloed te maak.
En verwerp my nie van u aangesig nie, U Wie se barmhartigheid onmeetlik groot is.

Eer aan die Vader en aan die Seun en aan die Heilige Gees.

Hoe sal ek, die onwaardige, sonder skaamte nader tot deelname aan u Heilige Dinge?
Want as ek dit sou waag om U saam met die waardiges te nader, sal my kleed my bestraf,
want dit is nie ‘n feeskleed nie, en ek sal veroordeling oor my baie sondige siel bring.
Reinig, Here, die onreinheid van my siel, en red my, want U is mensliewend.

Nou en altyd en tot in ewigheid. Amen.

Groot is die menigte van my oortredinge, o Theotokos. Tot u het ek gevlug, o Reine, terwyl
ek om verlossing bid. Besoek my kranke siel, en bid tot u Seun en ons God, dat vergifnis
 aan my geskenk sal word vir die aaklige dinge wat ek gedoen het, o Eniggeseënde.

Op Groot en Heilige Donderdag

Toe die glorieryke Dissipels by die voetwassing tydens die maal verlig is,
het die goddelose Judas, siek van geldsug, verduister geraak,
en het Hy U, die regverdige Regter, aan die wettelose regters oorgelewer.
                                                                                   4
Aanskou, o liefhebber van geld, hom wat homself ter wille hiervan opgehang het.
Vlug van die onversadelike siel wat so iets teen die Meester gewaag het.
O Heer, wat teenoor almal goed is, eer aan U.

                           Psalm 50

Ontferm U oor my, o God, volgens u groot barmhartigheid en wis volgens die oorvloed van
u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig mag
word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het U aan
my bekend gemaak.
U sal my besprinkel met hisop, en ek sal gereinig word; U sal my was en ek sal witter word
as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae hê
nie.
'n Offer aan God is 'n verbryselde gees; 'n verbryselde en vernederde hart sal God nie
verag nie.
Doen goed, Here, aan Sion in u welbehae, en laat die mure van Jerusalem gebou word.
Dan sal U 'n welbehae hê in 'n offer van geregtigheid, in offergawe en brandoffers; dan sal
hulle stiere offer op u altaar.

             En onmiddellik

             Die Kanon vir Heilige Kommunie – Toon 2

                           Eerste Ode

Irmos: Kom, o volke, laat ons 'n lied sing tot Christus ons God, wat die see verdeel het,
en die volk gelei het wat Hy uit die slawerny van die Egiptenare bevry het, want Hy is
verheerlik.

Refrein: Skep in my 'n rein hart, o God, en gee opnuut 'n opregte gees
         in my binneste.

Mag u heilige Liggaam vir my die Brood van die ewige lewe wees, goedhartige Here, en u
kosbare Bloed 'n middel vir veelvuldige kwale.

Refrein: Verwerp my nie van u aangesig nie, en neem u Heilige Gees
         nie van my weg nie.
                                                                                  5
Ontheilig deur my verkeerde dade, is ek, die ellendige, onwaardig om deel te hê aan u
vlekkelose Liggaam en goddelike Bloed. Maar maak my daarvoor waardig.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

O geseënde Bruid van God, die goeie grond wat die onbewerkte koringaar laat spruit het
wat redding vir die wêreld bring, ag my waardig om dit te eet en gered te word.

                          Derde Ode

Irmos: Deur my op die rots van die geloof te vestig, het U my mond geopen teenoor my
vyande. Want my gees was verheug toe ek sing: Niemand is heilig soos ons God, en
niemand is regverdig nie, buiten U, o Here.

Refrein: Skep in my 'n rein hart, o God, en gee opnuut 'n opregte gees
         in my binneste.

Skenk my trane, o Christus, om my hart van onreinheid te reinig, sodat ek gereinig en met
'n goeie gewete met geloof en vrees mag nader, o Meester, wanneer ek deelneem aan u
goddelike Gawes.

Refrein: Verwerp my nie van u aangesig nie, en neem u Heilige Gees
         nie van my weg nie.

Mag u vlekkelose Liggaam en goddelike Bloed wees tot vergifnis van my oortredinge, tot
gemeenskap met die Heilige Gees en tot die ewige lewe, o Mensliewende, en tot die
verwydering van hartstogte en beproewinge.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Alheilige, tafel van die Brood van die Lewe, van Hom wat met barmhartigheid van bo
neergedaal het en nuwe lewe vir die wêreld gegee het, maak ook my, die onwaardige,
waardig om met ontsag hiervan te eet en te lewe.

                          Vierde Ode

Irmos: Uit 'n Maagd het U voortgekom, nie as 'n gesant nie en nie as 'n engel nie, maar
die vleesgeworde Here self, en my, die hele mens, gered. Daarom roep ek tot U: Eer aan
u krag, o Here.

Refrein: Skep in my 'n rein hart, o God, en gee opnuut 'n opregte gees
         in my binneste.

U wat vol barmhartigheid is, U was gewillig om ter wille van ons vlees aan te neem en
soos 'n skaap vir die sondes van sterflinge geoffer te word. Daarom smeek ek U om ook
my foute uit wis.

Refrein: Verwerp my nie van u aangesig nie, en neem u Heilige Gees
         nie van my weg nie.
                                                                                      6
Genees die wonde van my siel, o Here, en heilig my volkome, en maak my waardig, o
Meester, sodat ek, die ellendige, deel mag hê aan u mistieke goddelike Maal.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Versoen my met Hom wat uit u skoot gekom het, o Meesteres,
en hou my, wat by u smeek, rein en onberispelik, sodat ek geheilig mag word deur die
geestelike Pêrel te ontvang.

                            Vyfde Ode

Irmos: O Here, Voorsiener van die lig en Skepper van die eeue, lei ons in die lig van u
bevele, want buiten U ken ons geen ander God nie.

Refrein: Skep in my 'n rein hart, o God, en gee opnuut 'n opregte gees
         in my binneste.

Laat dit vir u nuttelose dienaar wees soos U vooruit gesê het, o Christus, en bly in my soos
U beloof het. Want kyk, ek eet u goddelike Liggaam en ek drink u Bloed.

Refrein: Verwerp my nie van u aangesig nie, en neem u Heilige Gees
         nie van my weg nie.

O Woord van God, my God, laat die gloeiende kool van u Liggaam wees
tot verligting van my wat in duisternis verkeer, en u Bloed tot reiniging van my ontheiligde
siel.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Maria, Moeder van God, eerbiedwaardige tempel van die welriekende geur, maak my deur
u gebede 'n uitverkore werktuig, sodat ek deel mag hê aan die Geheiligde Dinge van u
Seun.

                            Sesde Ode

Irmos: In die diepte deur dwalinge omgeef, roep ek die ondeurgrondelike diepte van u
goedhartigheid aan: Hef my op uit die verderf, o God.

Refrein: Skep in my 'n rein hart, o God, en gee opnuut 'n opregte gees
         in my binneste.

O Heiland, heilig my gees, siel en hart, en maak my liggaam waardig, o Meester, om
sonder veroordeling u ontsagwekkende Misteries te nader.

Refrein: Verwerp my nie van u aangesig nie, en neem u Heilige Gees
         nie van my weg nie.

Mag ek van hartstogte bevry word en toeneem in die genade en mag ek deur deelname
aan u heilige Misteries van lewe verseker word, o Christus.
                                                                                    7
Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

O God, heilige Woord van God, heilig my volkome wanneer ek u goddelike Misteries
nader, deur die gebede van u heilige Moeder.

                           Kontakion – Toon 2

Sien my nie oor die hoof nie, o Christus, wanneer ek kom om die Brood,
u Liggaam, en u goddelike Bloed te ontvang nie, en laat dit my, armsalige, nie tot oordeel
strek om deel te hê aan u vlekkelose, ontsagwekkende Misteries nie, o Meester. Maar laat
dit vir my wees tot ewige en onsterflike lewe.

                           Sewende Ode

Irmos: Toe die goue beeld op die plein van Dura aanbid is, het u drie jongelinge die
goddelose bevel vertrap. In die middel van die vuur gewerp, het hulle, deur dou verfris,
gesing: O God, lofwaardig is U, die God van ons vaders.

Refrein: Skep in my 'n rein hart, o God, en gee opnuut 'n opregte gees
         in my binneste.

Mag die deelname aan u onsterflike Misteries, o Christus, nou vir my die bron van die
goeie wees, lig en lewe en die afwesigheid van hartstogte, en die middel tot vooruitgang
en toename in goddelike deug, o enige Goeie, sodat ek U mag verheerlik.

Refrein: Verwerp my nie van u aangesig nie, en neem u Heilige Gees
         nie van my weg nie.

Mag ek van hartstogte, vyande, nood en alle verdrukking verlos word, wanneer ek nou met
bewing en verlange en eerbied nader tot u onsterflike, goddelike Misteries, o
Mensliewende, terwyl ek tot U sing: O God, lofwaardig is U, die God van ons vaders.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

U wat genade van God ontvang het en bo begrip aan die Verlosser Christus geboorte
geskenk het, ek, u onreine dienaar smeek u, die reine, nou: Reinig my wat die vlekkelose
Misteries nou gaan nader, geheel en al van alle besoedeling van die vlees en die gees.

                           Agste Ode

Irmos: God het saam met die Hebreërs se jongelinge in die vuuroond afgedaal en die
vlam in dou verander. Loof Hom as Here, o werke, en verhef Hom tot in alle ewigheid.

Refrein: Skep in my 'n rein hart, o God, en gee opnuut 'n opregte gees
         in my binneste.

Maak ook my, die wanhopige, nou waardig om 'n deelgenoot te word, o Christus, aan u
hemelse, ontsagwekkende en heilige Misteries, en aan u goddelike, mistieke Nagmaal, o
God my Verlosser.
                                                                                   8
Refrein: Verwerp my nie van u aangesig nie, en neem u Heilige Gees
         nie van my weg nie.

Terwyl ek my toevlug neem tot u goedhartigheid, o Goeie, roep ek met ontsag tot U: Bly in
my, o Redder, en ek, soos U gesê het, in U. Want kyk, bemoedig deur u barmhartigheid,
nuttig ek u Liggaam en drink ek u Bloed.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Ek sidder by die ontvangs van die vuur, uit vrees dat ek verbrand sal word soos was en
soos kaf. O die ontsagwekkende Misterie! O die goedhartigheid van God! Hoe is dit dat ek,
wat klei is, deel het aan die goddelike Liggaam en Bloed en onverderflik gemaak word?

                           Negende Ode

Irmos: Die Seun van die beginlose Vader, God en Here, het vlees aangeneem uit 'n
Maagd en aan ons verskyn, om wat duister was, te verlig en wat verstrooid was, byeen te
bring. Daarom verheerlik ons die alomgeprese Theotokos.

Refrein: Skep in my 'n rein hart, o God, en gee opnuut 'n opregte gees
         in my binneste.

Proe en kyk, dit is Christus, die Here. Hy wat lank gelede ter wille van
ons aan ons gelyk geword en Homself een maal as 'n offer aan sy
Vader gebring het, word altyd geoffer, om hulle wat aan Hom deel het, te heilig.

Refrein: Verwerp my nie van u aangesig nie, en neem u Heilige Gees
         nie van my weg nie.

Mag ek in siel en liggaam geheilig word, o Meester, mag ek verlig en gered word, mag ek
u woning word, deur deelname aan u heilige Misteries, deur U in my te hê, waar U woon
saam met die Vader en die Gees, o Weldoener vol barmhartigheid.

Eer aan die Vader en aan die Seun en aan die Heilige Gees.

Mag u allerkosbare Liggaam en Bloed vir my wees soos vuur en soos lig,
wat die wese van die sonde verteer en die dorings van die hartstogte
verbrand, en my volkome verlig, om u Godheid te aanbid.

Nou en altyd en tot in ewigheid. Amen.

God het vlees aangeneem uit u reine bloed. Daarom besing alle geslagte u,
o Meesteres, en verheerlik die menigtes van geestelike wesens u, want deur u het hulle
Hom wat oor die heelal heers duidelik die menslike natuur sien aanneem.

En onmiddellik:

Dit is waarlik gepas om u salig te noem, o Theotokos,
immergeseënd, al-onskuldig en die Moeder van ons God.
Eerbiedwaardiger as die Gerubim,
en onvergelyklik glorieryker as die Serafim,
                                                                                     9
het u ongeskonde God die Woord gebaar.
Ware Theotokos, ons verheerlik u.

Heilige God, Heilige Magtige, Heilige Onsterflike, ontferm U oor ons. (drie maal)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Amen.

En die apolitikion van die dag, indien dit die Fees van die Here se Geboorte is. Indien dit
Sondag is, die Opstandingsapolutikion in die heersende toon.

So nie, die volgende:


Wees ons barmhartig, o Here, wees ons barmhartig, want by gebrek aan enige verweer is,
offer ons, sondaars, U as Meester hierdie smeekgebed: Wees ons barmhartig.

Eer aan die Vader en aan die Seun en aan die Heilige Gees.

Here, wees ons barmhartig, want in U het ons ons vertroue gestel; wees nie baie toornig
teenoor ons nie, en dink nie aan ons oortredinge nie, maar sien ook nou op ons neer, daar
U goedhartig is, en verlos ons van ons vyande; want U is ons God, en ons is u volk. Ons
almal is die werk van u hande, en ons roep u naam aan.

Nou en altyd en tot in ewigheid. Amen.
                                                                                 10
Open vir ons die poort van goedhartigheid, o geseënde Theotokos; waar ons ons hoop op
u gestel het, mag ons nie afdwaal nie; mag ons deur u uit teëspoed gered word,
want u is die verlossing van die Christengeslag.

Dan: Here, ontferm U. (Veertig maal)

En soveel buiginge.as wat verlang word

En daarna die volgende:

Wanneer jy die Liggaam van die Meester wil nuttig, o mens,
tree nader met vrees, sodat jy nie verbrand word nie. Dit is vuur.
Wanneer jy die goddelike Bloed drink tot kommunie,
word eers versoen met hulle wat jou bedroef het.
Eet daarna die mistieke voedsel met vrymoedigheid.

Ook

Voor die deelname aan die huiweringwekkende Offergawe
van die lewendmakende Liggaam van die Meester,
bid met bewing soos volg:

Eerste Gebed – van die Heilige Basilios die Grote

O Here en Meester, Jesus Christus ons God, bron van lewe en onsterflikheid, Skepper
van die sienlike en die onsienlike, mede-ewige en mede-beginlose Seun van die beginlose
Vader, wat in die oorvloed van u goedheid in die laaste dae vlees aangeneem het, en
gekruisig en begrawe is ter wille van ons ondankbare en onvergenoegde mense, en deur
u eie Bloed ons natuur wat deur die sonde bederf is, herskep het, aanvaar U self, o
onsterflike Koning, die berou van my, sondaar, en hoor my; en luister na my woorde:

Ek het gesondig, Here, ek het gesondig teen die hemel en voor u aangesig, en ek is nie
waardig om op te kyk na die hoogte van u heerlikheid nie. Ek het u goedheid beledig,
deur u gebooie te oortree en ongehoorsaam te wees aan u bevele.

Maar U, o Here, wat lankmoedig, en geduldig en groot van barmhartigheid is, het my nie
oorgelewer om met my ongeregtighede vernietig te word nie, maar het altyd op my
bekering gewag.

Want U, o Mensliewende, het deur u profeet gesê: Ek het geen behae in die dood van die
sondaar nie, maar dat hy hom bekeer en lewe. Want U, o Meester, wil nie hê dat die
maaksel van u hande vernietig word nie, en ook het U nie ‘n behae in die ondergang van
mense nie, maar U wil hê dat alle mense gered moet word en tot kennis van die waarheid
kom.

Daarom, hoewel ek die hemel en die aarde en hierdie tydelike lewe onwaardig is, omdat
ek my heeltemal aan die sonde oorgegee het en ‘n slaaf van die genot geword en u beeld
geskend het, wanhoop ek, die armsalige, nie aan my verlossing nie, omdat ek u skepsel
en maaksel is. Maar, bemoedig deur u onmeetlike goedhartigheid, tree ek nader.

Neem daarom ook my aan, o mensliewende Christus, soos U die owerspelige vrou, die
Rower, die Tollenaar en die Verlore Seun aangeneem het. En neem die swaar las van my
                                                                                    11
sondes weg, U wat die sonde van die wêreld wegneem en die krankhede van die
mensdom genees, U wat die wat vermoeid en belas is na U toe roep en hulle rus gee, U
wat gekom het, nie om regverdiges nie, maar sondaars tot bekering te roep. En reinig my
van alle besoedeling van die vlees en die gees. Leer my om ‘n heilige lewe in u vrees te
volbring, sodat ek, deur die getuienis van ‘n skoon gewete en deur die ontvangs van ‘n
aandeel in u heilige dinge, met u heilige Liggaam en Bloed verenig mag word, en U in my
mag woon en vertoef, saam met die Vader en die Heilige Gees.

Ja, Here Jesus Christus, my God, mag die deelname aan u vlekkelose en lewendmakende
Misteries my nie tot oordeel strek nie, en mag ek nie swak word na siel en liggaam deur op
onwaardige wyse daaraan deel te hê nie, maar gee dat ek tot my laaste asem, sonder
veroordeling ‘n aandeel in u heilige dinge mag ontvang, tot gemeenskap van die Heilige
Gees, as hulpmiddel vir die ewige lewe en vir ‘n aanvaarbare verweer voor u
ontsagwekkende regterstoel, sodat ook ek, saam met al u uitverkorenes, deel mag hê aan
u onverganklike goeie dinge, wat U voorberei het vir hulle wat U liefhet, Here, en in wie U
tot in ewigheid verheerlik word. Amen.

Tweede gebed – van die Heilige Basilios die Grote

Ek weet, Here, dat ek onwaardig deel het aan u vlekkelose Liggaam en u kosbare Bloed,
dat ek skuldig is, en 'n oordeel oor myself eet en drink, deur nie die Liggaam en Bloed van
Christus my God te onderskei nie. Maar bemoedig deur u ontferming nader ek tot U wat
gesê het: Wie my Vlees eet en my Bloed drink, bly in My en Ek in hom. Ontferm U dan,
Here, en maak my, sondaar, nie tot skande nie, maar handel met my volgens u
barmhartigheid. En laat u heilige dinge wees tot genesing en reiniging en verligting en
beskerming en verlossing en heiliging van siel en liggaam; tot die afweer van alle
verleidelike gedagtes, bose dade en diaboliese werkinge wat geestelik in my ledemate
werk; tot vrymoedigheid en liefde teenoor U; tot tugtiging van my lewe en beveiliging
daarvan; tot 'n toename in deug en tot volmaaktheid; tot vervulling van u gebooie; tot
gemeenskap van die Heilige Gees; tot hulpmiddel vir die ewige lewe en 'n aanvaarbare
verweer voor u ontsagwekkende regterstoel; maar nie tot oordeel of veroordeling nie.

Derde Gebed – van die Heilige Johannes Chrysostomos

O Here my God, ek weet dat ek nie waardig of goed genoeg is dat U onder die dak van die
huis van my siel inkom nie, want dit is verlate en bouvallig, en U sal by my nie 'n geskikte
plek vind om u hoof neer te lê nie. Maar soos U Uself van bo ter wille van ons verneder
het, verneder Uself nou ook tot my armsaligheid.

En soos U U verwerdig het om in 'n grot en 'n krip van redelose diere te lê, verwerdig U
ook om in die krip van my redelose siel en in my besoedelde liggaam te kom.

En soos U dit nie benede U geag het om in te gaan in die huis van Simon die melaatse en
saam met sondaars te eet nie, verwerdig U ook om so in die huis van my nederige siel,
melaats en sondig soos wat ek is, te kom.

En soos U nie die ontugtige vrou, wat soos ek is, verstoot het toe sy U genader en U
aangeraak het nie, ontferm U ook oor my, sondaar, wanneer ek U nader en U aanraak.

En soos U nie haar onreine en bevlekte mond verfoei het toe sy U daarmee gesoen het,
verfoei ook so nie my mond wat nog meer onrein en bevlek is as hare, en ook nie my
bevlekte en onreine en onheilige lippe nie, en ook nie my nog meer onreine tong nie.
                                                                                    12

Maar laat die gloeiende kool van u alheilige Liggaam en u kosbare Bloed wees tot heiliging
en verligting en versterking van my nederige siel en liggaam, tot verligting van die las van
my baie oortredinge, tot beskerming teen elke duiwelse werking, tot die afweer en
beteueling van my slegte en bose gewoontes, tot die doding van my hartstogte, tot
onderhouding van u gebooie, tot 'n toename in u goddelike genade en die verwerwing van
u koninkryk.

Want ek nader U nie soos iemand wat myself hoog ag nie, o Christus God, maar soos
iemand wat bemoedig is deur u onuitspreeklike goedheid, en ook sodat ek nie deur my
lank van kommunie met U te weerhou, die prooi van die sielewolf sal word nie.

Daarom bid ek U, o Meester, as die alleenheilige: heilig my siel en liggaam, my gees en
hart, niere en binneste; hernuwe my heeltemal, en laat u vrees in my lede wortelskiet, en
maak u heiligmaking onuitwisbaar deel van my.

En wees my helper en beskermer, rig my lewe in vrede, en maak my waardig om saam
met u heiliges aan u regterhand te staan. Deur die gebede en smekinge van u al-
onbevlekte Moeder, van u onstoflike dienaars en die onbevlekte hemelse Kragte en al u
Heiliges, wat U van ewigheid behaag het. Amen.

Vierde Gebed – van die Heilige Johannes Chrysostomos

Ek is nie waardig, Here, dat U onder die dak van my siel inkom nie. Maar aangesien U in u
mensliewendheid in my wil woon, kom ek met vertroue nader. U gee bevel en ek sal die
deure wat U self gemaak het oopmaak, en U kom, volgens u natuur, in u mensliewendheid
in. U kom in en verlig my verduisterde rede. Ek glo dat U dit sal doen. Want U het nie die
ontugtige vrou wat U met trane genader het probeer vermy nie, ook het U nie die Tollenaar
wat hom bekeer het verstoot nie, ook het U nie die Rower wat u koninkryk erken het
verjaag nie, ook het U nie die Vervolger Paulus wat hom bekeer het aan homself oorgelaat
nie, maar almal wat U met berou genader het, het U by die geledere van u vriende
gereken, U wat alleen geseënd is, immer, nou en tot in die eindelose ewigheid. Amen.

Vyfde Gebed – van die Heilige Johannes Chrysostomos

Here Jesus Christus, my God, gee my kwytskelding, vergewe my, reinig my en spreek my,
u sondige en nuttelose en onwaardige dienskneg, vry van my misstappe, foute en sondes,
alles wat ek sedert my jeug tot vandag toe en tot hierdie uur begaan het, wetend
onwetend, in woorde of dade of voornemens of gedagtes of strewes, of deur enige van my
sintuie. Maak my, deur die gebede van u Moeder, die al-onbevlekte immermaagd Maria,
wat U sonder saad ontvang het, my enigste hoop en beskerming en verlossing wat nie
beskaam nie, waardig om sonder veroordeling deel te hê aan u vlekkelose, onsterflike,
lewendmakende en ontsagwekkende Misteries, tot vergifnis van sondes en die ewige
lewe, tot heiliging en verligting en versterking en genesing en gesondheid van siel en
liggaam, en tot uitwissing en volkome vernietiging van my bose gedagtes en begeertes en
voornemens en die nagtelike waanbeelde van duistere, bose geeste. Want aan U behoort
die koninkryk en die krag en die heerlikheid en die eer en die aanbidding, saam met die
Vader en die Heilige Gees, nou en altyd en tot in ewigheid. Amen.

Sesde Gebed – Van die Heilige Johannes van Damaskus
                                                                                 13
O Meester, Here Jesus Christus ons God, wat alleen die mag het om mense hul sondes te
vergewe, aangesien U goed en mensliewend is, sien al my misstappe oor, wetend en
onwetend begaan, en maak my waardig om sonder veroordeling deel te hê aan u
goddelike en glorieryke en vlekkelose en lewendmakende Misteries, nie tot straf of 'n
toename in sondes nie, maar tot reiniging en heiliging en as pand van die toekomende
lewe en koninkryk, tot versterking en hulp en vernietiging van teenstanders en tot
uitwissing van my baie oortredinge. Want U is 'n God van barmhartigheid en ontferming en
mensliewendheid, en tot U stuur ons die lof omhoog, soos ook tot die Vader en die Heilige
Gees, nou en altyd en tot in ewigheid. Amen.

Sewende Gebed – Van die Heilige Símeon, die Nuwe Teoloog

Van besoedelde lippe,
van 'n afskuwelike hart,
van 'n onreine tong,
van 'n besoedelde siel,
aanvaar my smeekgebed, o my Christus,
en verstoot my nie,
nóg my woorde, nóg my gewoontes,
nóg my skaamteloosheid.
Gee dat ek met vrymoedigheid sal kan sê
waaroor ek nagedink het, o my Christus,
of nog beter, leer my
wat ek moet doen en sê.

Ek het meer as die ontugtige vrou gesondig,
wat, toe sy verneem het waar U tuis was
mirre gekoop
en met waagmoed gekom het
om u voete te salf, my Christus,
my Meester en my God.
Soos U haar nie verstoot het,
toe sy U uit haar hart uit genader het nie,
verafsku ook my nie, o Woord,
maar skenk my u voete
om vas te hou en te soen,
en met strome trane
soos baie kosbare mirre
met waagmoed te salf.

Was my met my trane,
en reinig my daardeur, o Woord,
vergewe my misstappe
en skenk my vergifnis.
U weet van my menigte booshede,
en U weet van my wonde;
en my seerplekke sien U,
maar U ken ook my geloof,
en U sien my verlange,
en U hoor my sugte.

Niks ontgaan U nie, o my God,
                                           14
my Skepper, my Verlosser,
nie 'n traandruppel nie,
selfs nie 'n deel daarvan nie.

Ook wat ek nog nie gedoen het nie
het u oë al raakgesien,
en in u boek
is ook wat nog nie gedoen is nie
reeds deur U opgeskryf.

Aanskou my geringheid,
aanskou hoe hard ek probeer,
en vergewe my, o God van almal,
al my sondes,
sodat ek met 'n rein hart
en 'n verbryselde siel
deel mag hê aan u vlekkelose
en alheilige Misteries,
waardeur elkeen wat dit
met 'n opregte hart eet en drink
lewe ontvang en vergoddelik word.

Want U, my Meester, het gesê:
Elkeen wat my Vlees eet,
en my Bloed drink,
bly in My,
en Ek in hom.

Die woord van my Meester en God
is ongetwyfeld waar,
want hy wat deel het aan die goddelike
en vergoddelikende genade,
is nie meer alleen nie,
maar by U, my Christus,
die drie-sonnige lig,
wat die wêreld verlig.

Sodat ek nie alleen mag wees nie,
afgesny van U, die Gewer van Lewe,
my asem, my lewe,
my blydskap,
die verlossing van die wêreld,
het ek U genader,
soos U sien, met trane
en 'n verbryselde siel,
o losprys van my oortredinge,
terwyl ek U smeek om my te ontvang,
sodat ek sonder veroordeling deel mag hê
aan u leweskenkende
en suiwere Misteries,
sodat U, soos U gesê het,
by my, die drie-maal armsalige, mag bly,
                                                  15
sodat die bedrieër my nie
sonder u genade mag vind,
en my skelm mag wegruk
en my mislei en weglei
van u vergoddelikende woorde nie.

Daarom val ek voor U neer
en roep U dringend aan:
Soos U die Verlore Seun aanvaar het,
en ook die ontugtige vrou wat U genader het,
aanvaar so ook my, die ontugtige
en losbandige, o Medelydende,
wanneer ek U nou met verbryselde siel nader.

Ek weet, o Verlosser, dat niemand anders
soos ek teen U oortree het,
en die dade gedoen het,
wat ek gedoen het nie.

Maar ek weet egter ook aan die ander kant
dat nóg die grootheid van my oortredinge,
nóg die menigte van my sondes
die groot lankmoedigheid
en uiterste mensliewendheid
van my God oortref nie.
Maar met die salf van u medelye
reinig en verlig U
hulle wat hulle met hart en siel bekeer
en maak U hulle deelgenote van die lig,
en maak U hulle op oorvloedige wyse
deelgenote aan u goddelikheid.
En, vreemd vir Engele
en die denke van mense,
verkeer U dikwels met hulle
soos met u ware vriende.

Hierdie dinge maak my waagmoedig,
hierdie dinge gee my vleuels, o my Christus;
en bemoedig deur u ryke
weldade teenoor my,
terwyl ek bly is en terselfdertyd bewe,
neem ek deel aan die vuur,
ek wat gras is, en, o vreemde wonder,
ek word op onuitspreeklike wyse bedou
soos die braambos van ouds
gebrand het sonder om verbrand te word.

Daarom aanbid ek U nou, met 'n dankbare gemoed,
en 'n dankbare hart,
en met die dankbare lede
van my siel en vlees
en prys en verheerlik ek U, my God,
                                                                                  16
want lofwaardig is U
nou en tot in ewigheid.

Agste Gebed – van die Heilige Símeon, die Vertaler

O alleenreine en onbevlekte Here, wat deur die onuitspreeklike medelye van u
mensliewendheid, ons hele menslike samestelling aangeneem het uit die reine,
maagdelike bloed van haar wat U op bonatuurlike wyse ontvang het deur die koms van die
goddelike Gees en die welbehae van die ewige Vader, Christus Jesus, die wysheid van
God en vrede en krag:

U wat deur u aanneming van ons menslike natuur die lewendmakende en verlossende
lyding aanvaar het, die Kruis, die spykers, die spies en die dood, dood die
sielsvernietigende hartstogte van my liggaam.

U wat deur u graf die doderyk gestroop het, begrawe my bose oorweginge deur goeie
gedagtes, en jaag die geeste van boosheid uiteen.

U wat deur u lewebringende Opstanding op die derde dag die gevalle voorvader weer laat
opstaan het, laat ook my opstaan wat so diep in die sonde verval het, terwyl U my weë tot
bekering leer.

U wat deur u glorieryke Hemelvaart die vlees wat U aangeneem het vergoddelik het en dit
vereer het op die troon aan die regterhand van die Vader, maak ook my waardig om, deur
die deelname aan u heilige Misteries, 'n plek saam met die verlostes aan u regterhand te
ontvang.

U wat deur die koms van die Trooster, die Gees, u toegewyde Dissipels eerbare werktuie
gemaak het, maak ook my 'n ontvanklike houer vir sy koms.

U wat weer gaan kom om die wêreld in geregtigheid te oordeel, gun ook my om U, my
Skepper en Formeerdeer, saam met al u Heiliges op die wolke tegemoet te mag gaan,
sodat ek U sonder ophou mag verheerlik en besing, soos ook u beginlose Vader, en u
alheilige, goeie en lewendmakende Gees, nou en altyd en tot in ewigheid. Amen.

Negende Gebed – van die Heilige Johannes van Damaskus

Ek staan voor die deur van u tempel en doen steeds nie afstand van my aaklige gedagtes
nie, maar U, o Christus God, wat die Tollenaar geregverdig het en barmhartigheid aan die
Kananése vrou bewys het en die deure van die Paradys vir die Rower oopgemaak het,
maak ook vir my die innerlike dieptes van u mensliewendheid oop, en ontvang my
wanneer ek naderkom en U aanraak, soos U die owerspelige vrou en die vrou met
bloedvloeiing ontvang het. Want die een het die soom van u klere aangeraak en sonder
moeite gesond geword, en die ander het u vlekkelose voete omhels en die vergifnis van
haar sondes verkry. Mag ek, die bejammerenswaardige, wat dit waag om u hele Liggaam
te ontvang, nie daardeur verbrand word nie, maar ontvang my soos U hulle ontvang het,
en verlig die sintuie van my gees, terwyl U die aanklagte wat daar weens my sonde teen
my is verbrand, deur die gebede van haar wat sonder saad aan U geboorte geskenk het
en van die hemelse Kragte, want lofwaardig is U tot in ewigheid. Amen.

Tiende Gebed – van die Heilige Johannes Chrysostomos
                                                                                   17
Ek glo en bely, Here, dat U waarlik die Christus is, die Seun van die lewende
God, wat in die wêreld gekom het om sondaars, van wie ek die
vernaamste is, te red. Ek glo ook dat dit waarlik u vlekkelose Liggaam is,
en dit waarlik u kosbare Bloed. Daarom smeek ek U: Ontferm oor my,
en vergeef my oortredinge, opsetlik en onopsetlik, in woord en in daad,
bewus of onbewus begaan. En ag my waardig om, sonder om
veroordeel te word, deel te hê aan u vlekkelose Misteries, tot vergifnis van
my sondes en die ewige lewe.

By die nadering tot Kommunie, bid hierdie woorde van die Heilige Símeon die Vertaler:

Kyk, ek nader tot Goddelike Kommunie.
My Skepper, brand my nie deur my deelname nie,
want U is 'n vuur wat die onwaardiges verbrand;
maar reinig my daarom van alle smet.

O Seun van God, neem my vandag aan as deelgenoot aan u mistieke
Nagmaal; want ek sal beslis nie met u vyande oor hierdie Misterie praat nie;
ook sal ek U nie 'n kus gee soos Judas nie, maar soos die rower bely ek my
geloof in U: Dink aan my, Here, in u koninkryk.

Sidder, o mens, by die aanskoue van die Bloed wat vergoddelik,
want dit is 'n vurige kool wat die onwaardiges verbrand.
Die Liggaam van God vergoddelik en voed my;
dit vergoddelik die gees, en op wonderbaarlike wyse voed dit die denke.

U het my met u liefde verruk, o Christus, en deur u goddelike verlange
verander, maar verbrand my sondes deur 'n onstoflike vuur, en maak my
waardig om met vreugde in U vervul te word, sodat ek van blydskap mag opspring en u
twee komste verheerlik.

Hoe sal ek, die onwaardige, ingaan in die glans van u heilige plek?
Want as ek dit sou waag om in die bruilofsaal in te gaan, sal my kleed my verraai want dit
is nie ‘n bruilofskleed nie, en ek sal vasgebind deur die engele uitgewerp word. Reinig,
Here, die besoedeling van my siel, en red my, want U is mensliewend.

Mensliewende Meester, Here Jesus Christus, God, laat hierdie Heilige Dinge
nie vanweë my onwaardigheid tot my oordeel strek nie, maar tot reiniging en
heiliging van siel en liggaam, en dien as pand van die lewe en koninkryk wat
kom. Want dit is vir my goed om aan God te vas te hou, om my hoop op
verlossing op die Here te stel.

En weer:

O Seun van God, neem my vandag aan as deelgenoot aan u mistieke
Nagmaal; want ek sal beslis nie met u vyande oor hierdie Misterie praat nie;
ook sal ek U nie 'n kus gee soos Judas nie, maar soos die rower bely ek
my geloof in U: Dink aan my, Here, in u koninkryk.
                                                                                     18
Dankseggingsgebede ná Heilige Kommunie

Wanneer jy die Kommunie van die lewendmakende Mistieke Gawes ontvang het, loof en
dank God dadelik, en sê heelhartig uit jou siel tot God:

Eer aan U, o God.
Eer aan U, o God.
Eer aan U, o God.


1. Anonieme Dankseggingsgebed

Ek dank U, o Here my God, want U het my, sondaar, nie verstoot nie, maar my waardig
geag om ‘n deelgenoot van u heilige dinge te wees. Ek dank U, want U het my, die
onwaardige, waardig geag om deel te hê aan u vlekkelose, hemelse gawes. Maar, o
mensliewende Meester, wat ter wille van ons gesterf en opgestaan het, en ons hierdie
ontsagwekkende en lewendmakende Misteries geskenk het, vir die welsyn en
heiligmaking van ons siele en liggame, gee dat hierdie dinge ook vir my tot genesing van
siel en liggaam sal wees, tot die afweer van alle teenstanders, tot verligting van die oë van
my hart, tot vrede van my geestelike kragte, tot ‘n onbeskaamde geloof, tot ‘n ongeveinsde
liefde, tot volheid van wysheid, tot onderhouding van u gebooie, tot ‘n toename in u
goddelike genade, en die bereiking van u koninkryk, sodat, terwyl ek daardeur in u
heiliging bewaar word, ek altyddeur u genade mag onthou, en nie meer vir myself mag
lewe nie, maar vir U, ons Meester en Weldoener. En so sal ek, wanneer ek hierdie lewe
verlaat in die hoop op die ewige lewe, die ewige rus bereik, waar die klank van hulle wat
feesvier nimmereindigend is, en die genot van hulle wat die onuitspreeklike skoonheid van
u aangesig aanskou, eindeloos is. Want U, o Christus ons God, is die ware verlange en
onuitspreeklike vreugde van hulle wat U liefhet, en heel die Skepping besing U tot in
ewigheid. Amen.

2.Deur die Heilige Basilios die Grote

O Meester, Christus God, ewige Koning, en Skepper van alle dinge, ek dank U vir al die
goeie dinge wat U my gegee het, en vir die deelname aan u vlekkelose, lewendmakende
Misteries. Daarom bid ek U, o Goeie en Mensliewende, bewaar my onder u beskutting en
in die skaduwee van u vleuels; en gee dat ek tot my laaste asem op ‘n waardige wyse en
met ‘n rein gewete deel mag hê aan u heilige dinge, tot vergifnis van sondes en die ewige
lewe. Want U is die brood van die lewe, die bron van heiligmaking, die gewer van goeie
dinge, en tot U stuur ons die lof omhoog, soos ook tot die Vader en die Heilige Gees, nou
en altyd en tot in ewigheid. Amen.

3. Deur die Heilige Símeon die Vertaler

U wat my vrywilliglik u Liggaam as voedsel gegee het,
wat ‘n verterende vuur vir die onwaardiges is,
verbrand my nie, o my Skepper,
maar dring deur die struktuur van my ledemate,
in al my gewrigte, niere en hart.
Verbrand die dorings van al my oortredinge,
reinig my siel, en heilig my denke.
Maak my knieë sterk, saam met my gebeente.
Verlig my eenvoudige vyf sintuie. Spyker my heeltemal vas aan die vrees vir U.
                                                                                        19
Behoed, bewaak en bewaar my altyd van alle sielsvernietigende dade en woorde.
Heilig my, reinig my en orden my bestaan.
Tooi my, gee my insig en verlig my.
Toon my as u woning, van die Gees alleen,
en nie meer die woning van die sonde nie,
sodat deur die binnekoms van Kommunie elke boosdoener,
alle hartstogte van my, u tuiste mag vlug soos van vuur.
As voorbidders bring ek U al die geheiligdes,
die rangordes van die Liggaamloses,
u Voorloper, die wyse Apostels,
en saam met hulle, u onbevlekte, heilige Moeder.
Aanvaar hulle gebede, my goedhartige Christus,
en maak my, u dienaar, 'n kind van die lig.
Want U alleen, o Goeie, is die heiliging
van ons siele en die glans daarvan,
en tot U, as God en Meester, stuur ons almal
die lof omhoog, dag vir dag, soos dit ons betaam.

4. Anoniem

Mag u heilige Liggaam, Here Jesus Christus, vir my wees tot ewige
lewe en u kosbare Bloed tot vergifnis van sondes. Mag hierdie Eucharistie my vreugde,
gesondheid en blydskap bring; en maak my, sondaar, waardig om met u vreeswekkende
Wederkoms te staan aan die regterhand van u heerlikheid, deur die gebede van u al-
onbevlekte Moeder, en van al u Heiliges. Amen.

5. Anoniem. Tot die Hoogheilige Theotokos

Alheilige Meesteres, Theotokos, die lig van my verduisterde siel, my hoop, beskutting,
toevlug, vertroosting en blydskap, ek dank u, dat u my, die onwaardige, waardig geag het
om 'n deelgenoot aan die vlekkelose Liggaam en die kosbare Bloed van u Seun te wees.
Maar u wat geboorte gegee het aan die ware Lig, verlig die geestelike oë van my hart; u
wat die bron van onsterflikheid gebaar het, maak my lewend wat deur die sonde dood is.
O Moeder van die barmhartige God, u wat die goedhartigheid liefhet, ontferm u oor my,
gee my berou en verbryseling van hart, en nederigheid van denke, en verlossing uit die
kerker van my gedagtes. En ag my waardig om tot my laaste asem sonder veroordeling
die heiliging van die vlekkelose Misteries te ontvang, tot genesing van siel en liggaam; en
skenk my trane van bekering en belydenis, om u te besing en te verheerlik al die dae van
my lewe. Want geseënd en verheerlik is u tot in ewigheid. Amen.

Daarna:

Nou laat U, Here, u dienskneg gaan in vrede volgens u woord, omdat my oë u heil gesien
het, wat U berei het voor die oë van al die volke - 'n lig tot verligting van die nasies en tot
heerlikheid van u volk Israel.

Heilige God, Heilige Magtige, Heilige Onsterflike,
ontferm U oor ons. (drie maal)

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.
                                                                                     20
Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Die Apolitikion van die dag en van die Heilige wie se Goddelike Liturgie gevier is (die
Heilige Johannes Chrysostomos of Basilios die Grote):

Die Apolitikion van die Heilige Johannes Chrysostomos – Toon 8

Die genade wat soos 'n vuurvlam uit jou mond gestraal het,
het die hele aarde verlig.
Dit het vir die wêreld skatte van onbaatsugtigheid vergaar.
Dit het aan ons die hoogte van nederigheid openbaar.
Maar terwyl jy ons deur jou woorde leer, vader Johannes Chrysostomos,
bid tot die Woord, Christus God, dat ons siele gered mag word.

Eer aan die Vader en aan die Seun en aan die Heilige Gees.

Die Apolitikion van die Heilige Basilios die Grote – Toon 1

Jou stem het na die hele wêreld uitgegaan,
want dit het jou woord ontvang,
waardeur jy op 'n wyse wat by God pas geleer het,
die aard van dinge duidelik gemaak het,
en die sedes van mense veredel het.
Koninklike priesterskap, heilige vader,
smeek Christus ons God,
dat sy groot barmhartigheid aan ons geskenk mag word.

Eer aan die Vader en aan die Seun en aan die Heilige Gees.

Eweneens, ook die kontakion van die dag en van die heilige:
                                                                                  21
Kontakion van die Heilige Johannes Chrysostomos – Toon 6

Uit die hemele het jy die goddelike genade ontvang,
en deur jou lippe leer jy almal
om die een God in Drie-eenheid te aanbid,
eerbiedwaardige, algeseënde Johannes Chrysostomos.
Op gepaste wyse prys ons jou,
want jy is 'n leermeester wat die goddelike dinge duidelik maak.

Nou en altyd en tot in ewigheid. Amen.

Deur die voorbidding van al die heiliges en die Theotokos, o Heer, skenk ons u vrede en
ontferm U oor ons, want U alleen is barmhartig.

Kontakion van die Heilige Basilios die Grote – Toon 4

Jy het verskyn as 'n onwankelbare fondament van die Kerk,
wat haar heerskappy vir alle mense veilig handhaaf,
terwyl jy dit verseël met jou leerstellings,
eerbiedwaardige Basilios, wat die Hemel openbaar het.

Nou en altyd en tot in ewigheid. Amen.

Deur die voorbidding van al die heiliges en die Theotokos, o Heer, skenk ons u vrede en
ontferm U oor ons, want U alleen is barmhartig.

Dan:

Here, ontferm U. (twaalf maal)

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Eerbiedwaardiger as die Gerubim,
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Deur die gebede van ons heilige vaders, Here Jesus Christus ons God, ontferm U oor ons
en red ons.
                      22



  Voorbereidings-
         en
Dankseggingsgebede
         vir
 Heilige Kommunie
         vir
Ortodokse Christene
23
