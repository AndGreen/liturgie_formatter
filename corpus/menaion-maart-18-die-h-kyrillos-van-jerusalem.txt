                                            1


Menaion Maart 18 Ons Vader onder die Heiliges, Kyrillos, Aartsbiskop van
Jerusalem

Die Veranderlike vir die Vesperdiens

By “Heer, ek het U aangeroep…” sing ons die volgende stigiere:

Toon 4

Jy het soos ‘n ster opgekom, o Godgesinde Kyrillos,
en die gelowiges met die heilige strale van jou dogmas verlig,
maar die ketterye het jy verduister
en beslissend op die vlug laat slaan,
en deur soos ‘n dienskneg die talent wat jou gegee is, te vermeerder,
het jy die Meester welbehaag,
in Wie se hande jy jou allerheilige gees oorgegee het.

Deur die wysheid van jou woorde
en die lig van jou lewe, o bewonderenswaardige,
het jy soos ‘n helder ster te midde van die Sinode van Vaders gestraal,
waar jy die goddelose Makedonius met die koorde van genade gewurg het,
hy wat op dwase wyse teen die Heilige, Goddelike Gees
wat aan alle dinge lewe gegee het, gelaster het
en opsigtelik oortree het.

Jy het die bose gees van die dwase Mani beskaam,
toe jy op alleredele en allerwyse wyse
die smerige leringe van sy onnoselheid ontbloot het,
o leier van Leermeesters, sieraad van priesters
en heilige kampvegter van Christus se Kerk.
Daarom vier ons jou heilige ontslaping met vreugde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

O al-onskuldige Maagd wat deur God begenadig is,
daar u ‘n ligbringende paleis en ‘n wolk van lig is
van die Meester wat uit u skoot opgekom het,
verlig ons siele en verstand
en versterk ons denke deur u voorbidding,
ná u al die struikelblokke van die bedrieër vernietig het.

Of die Kruistheotokion (op Dinsdag- en Donderdagaande) – Toon 4

Toe die Maagd, u Moeder, U aan die Kruis sien hang, o Heer,
was sy verbaas en het sy na U gestaar en gesê:
“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
                                          2


maar haas U om op te staan,
en wek die voorvaders saam met U op.”

Apolitikion – Toon 4

Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Kyrillos,
doen voorbidding by Christus God,
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8

Met die wysheid van die Woord verryk,
het jy dogmastrome van lewe uitgestort
en die gees van alle reggelowiges bevogtig,
en terwyl jy jou kudde met ‘n heilige staf as herder lei,
het jy hulle in die groen weiveld van Godskennis gevoed.
Daarom loof ons jou, o Hiërarg Kyrillos, as Herder,
groot leermeester en kampvegter van die geloof,
terwyl ons uitroep: Bid tot Christus ons God
dat Hy vergewing van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Toon 1

Jou tong, o Wyse, het met heilige besieling volke verlig
om die een Drie-eenheid te eer,
wat van nature onverdeeld is,
maar in persone onderskeie is.
Daarom vier ons met vreugde jou alheilige gedagtenis,
terwyl ons jou altyd as voorbidder by God voorhou.

Nou en altyd en tot in ewigheid. Amen.

Theotokion – Toon 1

Maria, heilige vat van die Meester,
laat ons opstaan wat in die afgrond van afgryslike wanhoop,
oortredinge en beproewinge verval het,
en hef ons uit die nalatigheid van ons oortredinge op
om u, die enig Albarmhartige,
                                          3


die hoop van u dienaars, te verheerlik.

Of die Kruistheotokion (op Woensdag- en Vrydagoggende) – Toon 1

Toe u al-onskuldige Moeder u dood aan die Kruis uitgestrek sien, o Christus,
het sy uitgeroep: “O my Seun,
wat beginloos saam met die Vader en die Gees is,
wat is hierdie onsegbare heilsbestel van U,
waardeur U die bekwame skepping van u onbevlekte hande gered het?”

Sinaksarion

Op die 18de van vandeesmaand die Gedagtenis aan ons Vader onder die Heiliges,
Kyrillos, Aartsbiskop van Jerusalem.

Verse.        Gaan in in die vreugde van jou Heer, Kyrillos,
              en offer jou wins van talente.

Op die 18de het die swarte dood Kyrillos geneem.

Op dieselfde dag is die Heilige Tienduisende Martelare vervolmaak, toe hul kele
afgesny is.

Op dieselfde dag die Gedagtenis aan die Heilige Martelare, Trofimus, Efkarpion en
hul metgeselle.

Deur hul heilige gebede, o God, ontferm U oor ons. Amen.

Die res van die Mettediens en die Wegsending.
