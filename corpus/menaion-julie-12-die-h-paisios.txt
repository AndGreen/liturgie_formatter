                                         1


Menaion Julie 12 Die Heilige Païsios (nog nie volledig vertaal nie)

Die Veranderlike vir die Vesperdiens

Toon 1

Van kleins het jy, o eerwaardige Païsios,
die monnikestaat en eensame lewenswyse baie liefgehad.
Daarom het jy die betowering van wêreldse dinge veronagsaam
asook alles wat welgevallig en vlietend is,
en het jy, o Heilige, soos ‘n engel in die vlees
 jou gees vasgenael aan die blywende dinge van die Paradys.

As lid van ‘n aardse leer, o Godgesinde Païsios,
het jy jou as voorbeeld vir jou metgeselle gegee.
Daarna het jy jou by die rangordes van monnike aangesluit
en ‘n oefenmeester van baie met die oog op vroomheid geword
deur die woorde, tekens en wonders
wat jy deur die Goddelike genade van Christus verrig.

Jy het die berg Sinaï bestyg,
en ‘n heilige lewe gely, o glorieryke Païsios,
in navolging van Moses
en die skrywer van die Goddelike Leer.
Met vaste het jy soos ‘n vleeslose geleef
en daarom ook soos die heilige Vaders van ouds
die genadegawes van die Trooster ontvang.

Jy het ‘n broeder van die Klooster van Stmios in Konitsa geword
en ‘n baie gehoorsame noviet van Esphigmenou,
en jy het die klooster van Philotheou roem besorg.
Daarna het jy, o allertoegewyde,
soos ‘n engel as mens op Sinaï gewoon
en sorg gedra vir die lewensbehoeftes van die Bedoeïene.

Eer aan die Vader en aan die Seun en aan die Heilige Gees.

Toon 6

Jy het die weg van die askete bewandel
en snel gevorder op pad na die beoefening van die deugde,
o Goddraende Païsios.
Toe jy die aardse mens heelhartig aflê,
het jou gees hom met onophoudelike gebed
en met die aanskoue van die ongeskape lig besig gehou.
Daarom besing ons wat jou genadegawes ervaar het
jou met blydskap, o Heilige, en sê:
Verheug jou, seun van Farasa, roem van Athos,
suil van Konitsa, leermeester van Monnike,
en bewoner van Sinaï.
                                            2


Verheug jou, jy wat jou met die kleed van vryheid van hartstog beklee het,
en so ‘n gids vir die jeug, herstel van gevallenes,
en terugkeer van dwalendes geword het.
Verheug jou, voorbeeld vir monnike en moniale,
voorbeeld vir hulle wat in die wêreld is,
verfrissing en dou vir Ortodokse gelowiges.
En nou, o Oudste deur God getooi,
Smeek Christus ons God ten behoewe van ons
wat met ootmoed die jaarlikse herdenking
van jou heilige gedagtenis vier.

Die Lesing uit die Boek Spreuke (soos op 9 Nov)

Die gedagtenis van die regverdige word met lofliedere gevier en die seën van die
Here is op sy hoof. Salig is die man wat wysheid vind, en die sterfling wat
verstandigheid ken. Want dit is beter om daarvoor handel te dryf as vir skatte van
goud en silwer. Dit is meer werd as kosbare gesteentes. Alles wat kosbaar is, is dit
nie werd nie. Want uit sy mond kom geregtigheid, en dra wet en barmhartigheid op
die tong. Luister dus na my, o kinders. Want ek sal eerwaardige dinge spreek, en
salig is die mens wat my weë bewaar. Want my uitgange is uitgange van lewe, en
welgevalle word deur die Here berei. Daarom smeek ek julle, en spreek ek tot die
mensekinders, want ek, wysheid, het raad berei, en kennis en begrip uitgenooi.
Raad en standvastigheid is myne, verstandigheid is myne en sterkte is myne. Ek is
lief vir hulle wat my bemin, en hulle wat my soek, sal genade vind. Herken dus
sluheid, o onbedorwenes, neem dit ter harte, o onervarenes. Luister weer na my:
want ek sal eerwaardige dinge spreek, en waarhede deur my lippe openbaar. Want
my mond sal waarheid oordink, en leuenagtige lippe is ‘n gruwel in my oë. Al die
woorde van my mond gaan gepaard met geregtigheid, daar is niks verdraaid of
slinks daarin nie. Alles is reguit vir hulle wat verstaan en reg vir hulle wat kennis vind.
Want ek leer julle wat waar is, sodat jul hoop in die Here mag wees en julle met gees
vervul mag wees.

Die Lesing uit die Wysheid van Salomo (4:7-15)

Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.
                                          3


Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in geringe mate getugtig is, sal
hulle groot weldade ervaar, omdat God hulle beproef het en bevind het dat hulle
Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Apostiga

Eer aan die Vader en aan die Seun en aan die Heilige Gees.

Toon 8

Na jy die asketiese lewe gelei het
en die plesiere van die lewe, begeertes van die vlees
en alle genotsug oorwin het, o Oudste Païsios,
het jy menigmaal besoekinge van die Goddelike genade ontvang.
Want toe jy in jou sel was,
het jy in ‘n wakende toestand die grootmartelares Euphemia gesien,
en met gepaste eerbied soos ‘n vriend teenoor ‘n vriend
die gebeure rondom haar martelstryd bespreek.
Hou nie op, o Heilige, om altyd saam met haar
vir ons siele te bid nie.

Nou en altyd en tot in ewigheid. Amen.

Theotokion – Toon 8 (uit die Oktoig)

Ongehude Maagd,
wat God op onsegbare wyse in u vlees ontvang het,
Moeder van God die Allerhoogste,
neem die hulpgeroep van u dienaars aan, o al-onskuldige,
wat almal die reiniging van foute skenk.
Neem nou ons bedes aan
en smeek dat ons almal verlos word.

Apolitikion – Toon 1

Laat ons die gelowiges Païsios eer,
die seun van Farasa, roem van Athos
en navolger van die heiliges deur die eeue,
aan hulle gelyk in eer,
                                        4


vat wat vol genadegawes is,
hy wat van alle smarte hulle bewaar
wat met geloof uitroep:
Eer aan Hom wat jou mag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.

Theotokion – Toon 1

Toe Gabriël tot u, o Maagd, die “verheug u” spreek,
het die Meester van die heelal tydens sy spreke
in u, die heilige ark,
vlees aangeneem, soos die regverdige Dawid gesê het.
U is wyer as die hemele bewys,
daar u u Skepper gedra het.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.



Die Veranderlike vir die Mettediens


Apolitikion – Toon 1

Laat ons die gelowiges Païsios eer,
die seun van Farasa, roem van Athos
en navolger van die heiliges deur die eeue,
aan hulle gelyk in eer,
vat wat vol genadegawes is,
hy wat van alle smarte hulle bewaar
wat met geloof uitroep:
Eer aan Hom wat jou mag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.

Theotokion – Toon 1

Toe Gabriël tot u, o Maagd, die “verheug u” spreek,
het die Meester van die heelal tydens sy spreke
in u, die heilige ark,
vlees aangeneem, soos die regverdige Dawid gesê het.
U is wyer as die hemele bewys,
daar u u Skepper gedra het.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.
                                         5


Kathisma – Toon 8

Vir die jeug is jy as leidsman geopenbaar,
‘n arts vir mense wat aan dwelms verslaaf is
en deur jou gebede het jy ‘n voortreflike dienaar geblyk
vir hulle wat aan ongeneeslike sondes van ontug ly.
Jy is as betroubare gids erken
deur hulle wat na die weg van verlossing soek
en jy het almal se staf geword, Vader Païsios,
‘n askeet deur God verlig.
Daarom verheug die gelowiges hul
om jou graf in Souroti te vereer
en besing hulle tereg op plegstatige wyse jou gedagtenis.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Ná hy u heilige gelaat, net soos dit is,
op Sinaï gesien het,
het die Goddelike Païsios, o Maagd,
die ikoonskilders op die Berg geleer
om dit baie getrou uit te beeld
en om u groot genade aan almal te verkondig.
Hou daarom nie op nie, o reine Theotokos,
om Christus te smeek ten behoewe van al u dienaars
wat u Seun en al sy heiliges besing,
waaronder ook die heilige tel
wat vandag deur almal met gesange vereer word.

Kontakion – Toon 8

Laat ons heelhartig met gesange
die wydbekende askeet van die Heilige Berg
en nuutstralende ligbaken van die Kerk prys,
Want terwyl jy die gelowiges na ‘n edele lewenswyse lei
het jy hulle met strome gawes vervul
en daarom roep hulle uit:
Verheug jou, Vader Païsios.

Ikos

In die laaste tye het jy, o Païsios, soos ‘n nuwe engel op Athos verskyn,
want ná jy heilig op aarde gelewe het,
is jy aan hulle wat by jou was as gelyk aan die askete van ouds geopenbaar,
en vurig roep hulle jou dinge van hierdie aard toe:

Verheug jou, heilige seun van Farasa.
Verheug jou, groot rykdom van Athos.
Verheug jou, God-geïnspireerde roem van Konitsa.
Verheug jou, sieraad van die klooster van Souroti.
                                         6


Verheug jou, veelstromende fontein van bo-natuurlike gawes.
Verheug jou, onweerstaanbare stroom van heilsame genesinge.
Verheug jou, want jy bring roem vir die klooster van Esphigmenou.
Verheug jou, want jy het by die Berg Sinaï gebly.
Verheug jou, leier van die sterwelinge wat beskeie is.
Verheug jou, jy wat baie genadegawes ontvang het.
Verheug jou, bevryder van hulle wat erge pyn verduur.
Verheug jou, jy wat God se wil aan monnike verkondig.
Verheug jou, Vader Païsios.

Sinaksarion

Op die 12de van vandeesmaand die Gedagtenis aan die Heilige Martelare Proclus
en Hilarion.

Op dieselfde dag die Gedagtenis aan ons Heilige Vader Michael Maleinus, die
geestelike vader van die heilige Athanasios van Athos.

Op dieselfde dag die Gedagtenis aan die Heilige Martelaar Serapion, en Heilige
Martelare Andreas die bevelvoerder, Heraclius, Faustus, Menas en hul geselskap.
En aan die Heilige martelaar Mamas, in verre Sigma.

Die Heilige Veronica die bloedvloeiende vrou wat deur Christus genees is, word in
vrede vervolmaak.

Op dieselfde dag die gedagtenis aan ons Heilige Vader Païsios die Nuwe van die
Heilige Berg wat in 1994 in vrede vervolmaak is.

Deur hul heilige gebede, o God, ontferm U oor ons. Amen.

Eksapostilarion – Toon 2

Laat ons die Heilige Païsios eer,
die roem van die Heilige Berg,
die toesighouer van Souroti,
die gids van die jeug,
hy wat die behoeftiges deur woorde en dade gesteun het,
en laat ons sy geïnspireerde lewe en dade met gesange besing.

Theotokion

O Maagd deur God verheerlik,
die steun van Christene,
die ontsagwekkende beskerming van magtelose mense,
die herstel van siekes,
die krag van lydendes,
die beskutting van die wêreld,
eendragtig en met gepaste eerbied
besing ons, u dienaars, u.
                                         7


Lofpsalms – Toon 8

Wat sal ons jou noem, o Heilige?
Spruit van Farasa, en skat van Konitsa,
gids van Souroti en askeet van Sinaï,
grootste sieraad van Athos,
voorbeeld vir Griekeland om na te volg.
O Païsios deur God verheerlik, ons roem en eer,
smeek dat ons siele gered mag word.

Hoe sal ons jou aanspreek, o Païsios?
Die vader en stralende gids van die jeug,
die wonderbare oefenmeester van monnike
om te streef na wat beter is,
die noukeurige geneesheer van siekes,
die vegter teen en verjaer van demone.
Want in onlangse jare het jy verskyn
as die gelyke van die leermeesters van ons siele van lank gelede.

Wat sal ons jou nou noem, o Païsios?
Die bevryder van mense wat van middels afhanklik is,
die aanduider vir gelowiges van toekomstige gebeure,
die mees wonderbare opvoeder van Godloënaars,
die steun en moed van vreesagtiges.
Want jy het aketies gelewe
en bo-natuurlike genadegawes ontvang,
ons bewonderenswaardige Vader.

Goddraende Vader Païsios,
hou nie op om Christus vuriglik te smeek
ten behoewe van al die gelowiges
wat jou hartlik besing nie.
Want jy het vrymoedigheid by die Here verkry,
o immersalige Heilige,
en ‘n menigte genadegawes van profesie en genesing ontvang
vir hulle wat na liggaam en siel
pyn en lyding verduur.
