                                       1


Die Akathistoslied aan ons Allerdierbaarste Here Jesus Christus
by die afwesigheid van ‘n priester

Deur die gebede van ons heilige vaders, o Here Jesus Christus ons God,
ontferm U oor ons. Amen.

(Indien dit die Pasga-gety is: Christus het opgestaan uit die dode... drie maal,
en dan Eer aan die Vader...)

Eer aan U, ons God, eer aan U.

Hemelse Koning, Trooster, Gees van die Waarheid,
alomteenwoordig en met Wie alles vervul is,
Skatkis van die goeie en Gewer van lewe,
kom woon in ons,
suiwer ons van alle onreinheid,
en red ons siele, o Goeie.

Heilige God, Heilige Magtige, Heilige Onsterflike, ontferm U oor ons. (drie
maal)

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Here, ontferm U. (twaalf maal)

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.
                                       2



Kom, laat ons aanbid en neerval voor God, ons Koning!
Kom, laat ons aanbid en neerval voor Christus God, ons Koning!
Kom, laat ons aanbid en neerval voor Christus self, ons Koning en God!

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde. Want
ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

Geloofsbelydenis

Ek glo in een God, die almagtige Vader, die Skepper van die hemel en die
aarde, en van alle sigbare en onsigbare dinge.
En in een Here, Jesus Christus, die eniggebore Seun van God, gebore uit die
Vader voor alle tye. Lig uit Lig, ware God uit ware God, gebore, nie gemaak
nie, een in wese met die Vader, deur Wie alle dinge ontstaan het.
Wat ter wille van ons, mense, en ter wille van ons saligheid neergedaal het uit
die hemele, vlees geword het deur die Heilige Gees en die Maagd Maria, en
mens geword het.
                                      3


Wat vir ons gekruisig is onder Pontius Pilatus, en gely het en begrawe is, en
op die derde dag weer opgestaan het, volgens die Skrifte.
Wat opgevaar het na die hemele en sit aan die regterhand van die Vader.
En wat weer sal kom met heerlikheid om te oordeel die lewendes en die
dooies.
Wie se Koninkryk geen einde sal hê nie.
En in die Heilige Gees, die Here, die Lewendmaker, wat van die Vader
uitgaan, wat saam met die Vader en die Seun aanbid en verheerlik word, wat
gespreek het deur die profete.
En in een Heilige, Katolieke en Apostoliese Kerk.
Ek bely een doop tot vergifnis van sondes.
Ek verwag die opstanding van die dooies en die lewe van die toekomstige
ewigheid. Amen.

Kontakion 1

O Beskermer en Here, oorwinnaar oor die doderyk, ek, u skepsel en dienaar,
bied U ‘n lofgesang, want U het my verlos van die ewige dood; maar daar U
oor onuitspreeklike liefde en goedheid beskik, bevry my van alle gevare,
wanneer ek tot U roep:

Jesus, Seun van God, ontferm U oor my.

Ikos 1

Skepper van Engele en Here van die Leërskare, soos wat U van ouds die oor
en tong van die dowe en stomme geopen het, open nou ook my verdwaasde
verstand en tong net so om u Alheilige Naam te loof, sodat ek U mag toeroep:

Jesus, Allerwonderbaarlike, Verwondering van Engele.
Jesus, Allermagtigste, Verlossing van Voorvaders.
Jesus, Allerdierbaarste, Verheffing van Patriarge.
Jesus, Allerheerlike, Vesting van Konings.
Jesus, Allergeliefde, Vervulling van Profete.
Jesus, Allergeloofde, Krag van Martelare.
Jesus, Allervredevolle, Vertroosting van Monikke.
Jesus, Allermedelydende”, Soete genot van Priesters.
Jesus, Allerlontfermende, Onthouding van dié wat vas.
Jesus, Allertedere, Vreugde van Regverdiges.
Jesus, Allerreinste, Soberheid van Maagde.
Jesus, Ewige, Verlossing van Sondaars.
Jesus, Seun van God, ontferm U oor my.

Kontakion 2

Toe U die weduwee bitterlik sien ween, Here, het U vir haar innig jammer
gevoel en haar seun opgewek toe hy weggedra word om begrawe te word.
Betoon ook so innige medelye teenoor my, o Mensliewende, en wek my siel,
wat dood is vanweë die sonde op, terwyl ek roep: “Halleluja.”
                                      4


Ikos 2

In 'n poging om die onbegryplike te verstaan, het Philippus gevra: “Here, toon
ons die Vader,” en U het hom geantwoord: “Ek is so lankal by julle en tog het
jy nie geweet dat Ek in die Vader is en die Vader in My nie?” Eweneens, o
Ondeurgrondelike, roep ek met vrees tot U:

Jesus, Ewige God.
Jesus, Almagtige Koning.
Jesus, Lankmoedige Meester.
Jesus, Alontfermende Verlosser.
Jesus, my Welwillende Beskermer.
Jesus, reinig my van my sondes.
Jesus, neem my ongeregtighede weg.
Jesus, spreek my vry van my ongeregtigheid.
Jesus, my Hoop, verlaat my nie.
Jesus, my Helper, verwerp my nie.
Jesus, my Skepper, vergeet my nie.
Jesus, my Herder, vernietig my nie.
Jesus, Seun van God, ontferm U oor my.

Kontakion 3

U wat u Apostels wat in Jerusalem vertoef het met krag van bo beklee het,
o Jesus, beklee ook my, ontdaan van alle goeie werke, met die gloed van u
Heilige Gees, en gee dat ek met liefde tot U mag sing: “Halleluja.”

Ikos 3

In die oorvloed van u barmhatighied, o Jesus, het U tollenaars en sondaars
geroep. Verag my wat net soos hulle is nie, maar aanvaar hierdie lied as
kosbare mirre:

Jesus, Onoorwinlike Krag.
Jesus, Oneindige Ontferming.
Jesus, Stralende Skoonheid.
Jesus, Onuitspreeklike Liefde.
Jesus, Seun van die Lewende God.
Jesus, ontferm U oor my, sondaar.
Jesus, hoor my wat in ongeregtigheid ontvang is.
Jesus, reinig my wat in sonde gebore is.
Jesus, leer my, die dwase.
Jesus, verlig my duisternis.
Jesus, suiwer my wat onrein is.
Jesus, vernuwe my, die verkwister.
Jesus, Seun van God, ontferm U oor my.

Kontakion 4
                                     5


Met 'n innerlike storm van twyfelgedagtes was Petrus besig om te sink. Maar
toe hy U in die vlees sien wandel op die waters, het hy U as die ware God
bely, en toe hy die hand van redding ontvang, het hy geroep: “Halleluja.”

Ikos 4

Toe die blinde man U hoor verbygaan op die pad, o Here, het hy geroep:
“Jesus, Seun van Dawid, ontferm U oor my!” En U het hom geroep en sy oë
oopgemaak. Verlig eweneens die geestelike oë van my hart met u liefde,
terwyl ek U toeroep en sê:

Jesus, Skepper van hulle wat in die hemel is.
Jesus, Verlosser van hulle wat hier benede is.
Jesus, Oorwinnaar oor die magte van die doderyk.
Jesus, wat elke skepsel tooi.
Jesus, Trooster van my siel.
Jesus, Verligter van my verstand.
Jesus, Blydskap van my hart.
Jesus, Gesondheid van my liggaam.
Jesus, my Saligmaker, red my.
Jesus, my Lig, verlig my.
Jesus, verlos my van alle kwellinge.
Jesus, red my, die onwaardige
Jesus, Seun van God, ontferm U oor my.

Kontakion 5

Soos wat U ons eens deur u Goddelike Bloed wat gevloei het, verlos het van
die vloek van die wet, red my, o Jesus, eweneens van die strikke waarin die
slang ons verwikkel het deur die hartstogte van die vlees, onbetaamlike
voorstellinge, en gevaarlike traagheid, terwyl ons U toeroep: “Halleluja.”

Ikos 5

Toe hulle die Skepper in menslike vorm sien en Hom as die Meester herken,
het die Hebreërkinders hulle gehaas om Hom met hul takke hulde te bewys,
terwyl hulle roep: “Hosanna!” Maar ons bied U 'n lied en sê:

Jesus, Waaragtige God.
Jesus, Seun van Dawid.
Jesus, Luisterryke Koning.
Jesus, Onskuldige Lam.
Jesus, Allerlwonderlike Herder.
Jesus, Bewaarder van my kleinkindertyd.
Jesus, Voeder van my jeug.
Jesus, Lof van my ouderdom.
Jesus, my Hoop ten tyde van die dood.
Jesus, my Lewe na die dood.
Jesus, my Vertroosting ten tyde van u Oordeel.
Jesus, my Verlange, laat my dan nie beskaamd staan nie.
                                       6


Jesus, Seun van God, ontferm U oor my.

Kontakion 6

Ter vervulling van die woorde en boodskap van die Goddraende Profete, o
Jesus, het U op aarde verskyn en het U, wat onomvatbaar is, onder mense
kom woon en ons swakhede op Uself geneem. Deur u wonde genees, het
ons leer sing: “Halleluja.”

Ikos 6

Die lig van u Waarheid het oor die wêreld geskyn, en duiwelse dwaling is
verdryf; want die afgode het geval, ons Saligmaker, nie in staat om u krag te
weerstaan nie. Maar ons wat verlossing ontvang het, roep U toe:

Jesus, die Waarheid, wat die leuen verdryf.
Jesus, die Lig, bo alle luister.
Jesus, die Koning, wat almal in krag te bowe gaan.
Jesus, God, standvastig in ontferming.
Jesus, Brood van die Lewe, versadig my wat honger is.
Jesus, Fontein van Kennis, laat my wat dors het, drink.
Jesus, Kleed van Blydskap, beklee my wat naak is.
Jesus, Toevlug van Vreugde, beskut my, die onwaardige.
Jesus, Gewer aan die wat vra, gee my berou oor my sondes.
Jesus, Vinder van die wat soek, vind my siel.
Jesus, wat oopmaak vir die wat klop, maak oop my verharde hart.
Jesus, Verlosser van sondaars, wis my oortredinge uit.
Jesus, Seun van God, ontferm U oor my.

Kontakion 7

Begerig om die geheimenis te openbaar wat van alle eeue verborge was, is U
soos 'n skaap ter slagting gelei, o Jesus, en soos 'n lam voor sy skeerder.
Maar as God het U opgestaan uit die dode en met heerlikheid na die Hemel
opgevaar, en saam met U het U ons opgewek wat roep: “Halleluja.”

Ikos 7

Die Skepper het aan ons 'n wonderbaarlike Skepsel getoon, wat sonder saad
vlees aangeneem het uit 'n Maagd, wat opgestaan het uit die graf sonder om
die seël te verbreek, en by die Apostels ingegaan het toe die deure gesluit
was. Daarom, in verwondering hieroor, sing ons:

Jesus, Oneindige Woord.
Jesus, Onnaspeurlike Rede.
Jesus, Onbegryplike Krag.
Jesus, Onvoorstelbare Wysheid.
Jesus, Onuitspreeklike Goddelikheid.
Jesus, Onbegrensde Heerskappy.
Jesus, Onoorwinlike Koninkryk.
                                      7


Jesus, Oneindige Soewereiniteit.
Jesus, Oppermag.
Jesus, Ewige Krag.
Jesus, my Skepper, betoon my medelye.
Jesus, my Saligmaker, red my.
Jesus, Seun van God, ontferm U oor my.

Kontakion 8

Terwyl ons God sien wat wonderbaarlik vlees geword het, laat ons vir hierdie
ydele wêreld vreemdelinge word en ons gedagtes op Goddelike dinge rig,
want God het neergedaal aarde toe om ons na die Hemel op te hef wat Hom
toeroep: “Halleluja.”

Ikos 8

Die Onmeetlike het neergedaal tot benede alle dinge, maar was geensins
geskei van die dinge in die hemel nie, toe Hy vrywillig vir ons gely, deur sy
dood ons dood gedood, en deur sy Opstanding lewe geskenk het aan dié wat
sing:

Jesus, Soete genot van die hart.
Jesus, Krag van die liggaam.
Jesus, Stralekrans van die siel.
Jesus, Lewendigheid van die verstand.
Jesus, Blydskap van die gewete.
Jesus, Vaste Hoop.
Jesus, Herinnering voor alle tye.
Jesus, Hoë Lof.
Jesus, my meesverhewe Heerlikheid.
Jesus, my Verlange, verwerp my nie.
Jesus, my Herder, soek my.
Jesus, my Saligmaker, red my.
Jesus, Seun van God, ontferm U oor my.

Kontakion 9

Die hele Hemelse Leërskare verheerlik onophoudelik u alheilige Naam, o
Jesus, en roep: “Heilig, Heilig, Heilig!” Maar ons sondaars op aarde roep met
stoflike lippe: “Halleluja.”

Ikos 9

Ons sien hoe die mees welsprekende redenaars oor U, o Jesus ons
Saligmaker, stom soos visse word; want hulle is sprakeloos wanneer hulle
probeer verduidelik hoe U terselfdertyd volmaakte mens en onveranderlike
God is; maar ons, in verwondering oor hierdie geheimenis, roep getrou:

Jesus, God voor alle tye.
Jesus, Koning van die konings.
                                       8


Jesus, Meester van heersers.
Jesus, Regter van die lewendes en die dooies.
Jesus, Hoop van hulle wat sonder hoop is.
Jesus, Troos van hulle wat treur.
Jesus, Eer van die armes.
Jesus, veroordeel my nie op grond van my dade nie.
Jesus, reinig my op grond van u ontferming.
Jesus, verdryf my neerslagtigheid.
Jesus, verlig die gedagtes van my hart.
Jesus, laat my altyd dink aan die dood.
Jesus, Seun van God, ontferm U oor my.

Kontakion 10

In u begeerte om die wêreld te red, o Sonsopkoms uit die Ooste, het U na die
donker Westerkim van ons natuur gekom, en Uself tot die dood toe verneder;
daarom word u Naam ver bo elke ander naam verhef, en hoor U van al die
geslagte in Hemel en op aarde: “Halleluja.”

Ikos 10

Ewige Koning, Trooster, waaragtige Christus! Reinig ons van elke bevlekking
soos U die Tien Melaatses gereinig het; en genees ons soos U die gierige siel
van Saggéüs die Tollenaar genees het, sodat ons met berou tot U mag roep:

Jesus, Onverderflike Skatkis.
Jesus, Onverganklike Rykdom.
Jesus, Kragtige Voedsel.
Jesus, Onuitputlike Drank.
Jesus, Kleed van die behoeftiges.
Jesus, Beskerming van weduwees.
Jesus, Verdediger van die wese
Jesus, Hulp van hulle wat swaarkry.
Jesus, Leidsman van pelgrims.
Jesus, Stuurman van reisigers op see.
Jesus, wat storms tot bedaring bring.
Jesus, God, laat my wat geval het opstaan.
Jesus, Seun van God, ontferm U oor my.

Kontakion 11

Die teerste liedere bied ek, die onwaardige, U, en soos die vrou van Kanaan
roep ek tot U: “O Jesus, ontferm U oor my!” Want dit is nie 'n dogter nie, maar
my vlees wat wreed deur hartstogte in besit geneem is en met raserny brand.
Skenk dus genesing aan my wat U toeroep: “Halleluja.”

Ikos 11

Nadat hy U, die Liggewende Lamp van dié wat in duisternis verkeer, eers
vervolg het, het Paulus ag geslaan op die stem van Goddelike verligting, en
                                        9


het hy die vlugheid van die siel se bekering verstaan; verlig U dus ook so die
duistere oog van my siel, terwyl ek roep:

Jesus, my Almagtige Koning.
Jesus, my Almagtige God.
Jesus, my Onsterflike Here.
Jesus, my Allerheerlike Skepper.
Jesus, my Leidsman bo alles goed.
Jesus, my Allermedelydende Herder.
Jesus, my Allerontfermende Meester.
Jesus, my Allergenadige Saligmaker.
Jesus, verlig my sintuie, deur hartstogte verduister.
Jesus, genees my liggaam, oortrek met sonde.
Jesus, reinig my verstand van ydele gedagtes.
Jesus, bewaar my hart van bose begeertes.
Jesus, Seun van God, ontferm U oor my.

Kontakion 12

Skenk my u genade, o Jesus, Kwytskelder van alle skulde, en aanvaar my
wat berou het, soos U Petrus wat U verloën het aanvaar het, en roep my wat
mismoedig is, soos U vanouds vir Paulus wat U vervolg het, geroep het, en
hoor my wat U toeroep: “Halleluja.”

Ikos 12

Ons prys u vleeswording, ons almal loof U, en ons glo saam met Thomas dat
U die Here en God is, wat saam met die Vader sit en kom om die lewendes
en die dooies te oordeel. Ag my waardig om dan aan u regterhand te staan,
ek wat nou roep:

Jesus, Koning voor alle tye, ontferm U oor my.
Jesus, Geurige Blom, maak my welriekend.
Jesus, Warmte na Wie verlang word, verwarm my.
Jesus, Ewige Tempel, beskut my.
Jesus, Kleed van Lig, tooi my.
Jesus, Pêrel van Groot Waarde, bestraal my.
Jesus, Kosbare Steen, verlig my.
Jesus, Son van Geregtigheid, skyn op my.
Jesus, Heilige Lig, maak my stralend.
Jesus, verlos my van liggaamlike en geestelike kwale.
Jesus, bevry my uit die hande van die teenstander.
Jesus, red my van die onblusbare vuur en ewige beproewinge.
Jesus, Seun van God, ontferm U oor my.

Kontakion 13

O allerdierbare en almedelydende Jesus! Aanvaar nou hierdie geringe
smeekbede van ons, soos U die weduwee se twee geldstukkies aanvaar het,
en bewaar u erfdeel van alle vyande, sigbaar en onsigbaar, van buitelandse
                                      10


inval, van siekte en hongersnood, van alle verdukkinge en dodelike
verwonding, en bevry van die komende beproewing almal wat U toeroep:
“Halleluja.”

Drie maal

En weer Ikos 1 en Kontakion 1.

Ikos 1

Skepper van Engele en Here van die Leërskare, soos wat U van ouds die oor
en tong van die dowe en stomme geopen het, open nou ook my verdwaasde
verstand en tong net so om u Alheilige Naam te loof, sodat ek U mag toeroep:

Jesus, Allerwonderbaarlike, Verwondering van Engele.
Jesus, Allermagtigste, Verlossing van Voorvaders.
Jesus, Allerdierbaarste, Verheffing van Patriarge.
Jesus, Allerheerlike, Vesting van Konings.
Jesus, Allergeliefde, Vervulling van Profete.
Jesus, Allergeloofde, Krag van Martelare.
Jesus, Allervredevolle, Vertroosting van Monikke.
Jesus, Allermedelydende”, Soete genot van Priesters.
Jesus, Allerlontfermende, Onthouding van dié wat vas.
Jesus, Allertedere, Vreugde van Regverdiges.
Jesus, Allerreinste, Soberheid van Maagde.
Jesus, Ewige, Verlossing van Sondaars.
Jesus, Seun van God, ontferm U oor my.


Kontakion 1

O Beskermer en Here, oorwinnaar oor die doderyk, ek, u skepsel en dienaar,
bied U ‘n lofgesang, want U het my verlos van die ewige dood; maar daar U
oor onuitspreeklike liefde en goedheid beskik, bevry my van alle gevare,
wanneer ek tot U roep:

Jesus, Seun van God, ontferm U oor my.


Daarna:

Dit is waarlik gepas om u salig te noem, o Theotokos,
immergeseënd, al-onskuldig en die Moeder van ons God.
Eerbiedwaardiger as die Gerubim,
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Heilige God, Heilige Magtige, Heilige Onsterflike, ontferm U oor ons. (drie
maal)
                                      11



Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Eerbiedwaardiger as die Gerubim,
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Deur die gebede van ons heilige vaders, o Here Jesus Christus ons God,
ontferm U oor ons. Amen.
