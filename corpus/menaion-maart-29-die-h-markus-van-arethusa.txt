Menaion Maart 29 Die H. Martelare Markus, Biskop van Arethusa, Kyrillos die
Diaken en hul metgeselle. Die H. Martelare Jonas, Barachesios en hul
metgeselle.

Die Veranderlike vir die Vesperdiens

By “Heer, ek het aangeroep…” sing ons die volgende stigiere.

Vir die Hiërarg - Toon 1

Jy het met edele weerstand, o Hiërarg,
die sameswerings van die vyand omvergewerp,
en volkere van die dwaling van die afgode verlos.

Deur jou hande uit te strek, o Hiërarg,
het jy jou medestryders in hul smarte versterk,
terwyl jy die mag van die vyand as kragteloos bewys het.

As Ingewydene en Martelaar van die Meester
en wyse Leermeester van die Kerk, o Hiërarg,
bid sonder ophou vir ons.

Stigiere vir die Martelare Jonas, Barachesios en hul metgeselle – Toon 1

O Martelaar Barachesios,
deur ‘n toename van vele smarte
het jy ligstralend geword.
Want ná jy die vlammende aard van vuur
deur jou vurige liefde vir Heer oorkom het,
is jy hoog opgehang en is al jou beendere in ‘n drukpers verbrysel.
Daarom eer ons jou almal met geloof.

O heerlike Jonas,
geboeid het jy slae en die afkap van jou vingers verduur,
is jou tong uitgesny, is jy in kokende teer verbrand
en is jy op aaklige wyse in stukke gesaag.
Bid daarom dat ons siele vrede en groot barmhartigheid geskenk mag word.

Laat ons, die gelowiges, met gesange
Barachesios, Lasarus, Habib en Jonas loof,
asook Narses, Elias, Mares, Sebeëthes,
die glorieryke Maruthas, Sawwas en Zanithas,
terwyl ons vra dat ons deur hul gebede
vergewing van ons booshede mag ontvang,
asook vrede en groot barmhartigheid.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1
Waar u die smeking van sondaars aanvaar
en nie die kreune van die geteisterdes verag nie,
bid tot Hom wat uit u reine skoot gekom het, Alheilige Maagd,
dat ons gered mag word.

Of die Kruistheotokion (op Dinsdag- en Donderdagaande) – Toon 1

Toe die Maagd u onregverdige doding sien, o Christus,
het sy in bitter smart tot U uitgeroep:
“My liefste Kind, hoe ly U so onregverdiglik?
Hoe hang U aan die Boom,
U wat die hele aarde bo die waters opgehang het?
Laat my, u Moeder en u diensmaagd nie alleen agter nie, o Weldoener ryk aan
barmhartigheid, bid ek U.”

Apolitikion skynbaar afwesig

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1

Die glorieryke Oorwinnaars,
roem van die martelaarstryd,
wat hul krone waardig is,
het hulle met U beklee, o Heer.
Want deur hul uithouvermoë in mishandelinge
het hulle die wetteloses op die vlug laat slaan
en deur Goddelike krag uit die hemel het hulle die oorwinning ontvang.
Skenk ons, o God, deur hul smekinge, u groot bamrhartigheid.

Eer aan die Vader en aan die Seun en aan die Heilige Gees.

Toon 1

Deur die volgehoue smarte wat martelare te beurt val te verduuur,
het julle, wat groot van roem is, waarlik na die lewe sonder smart oorgegaan
en nou maak julle deur jul gebede al die smarte draaglik
van hulle wat jul reliekekis met geloof nader.
Ons omhels dit met liefde en noem julle salig.

Nou en altyd en tot in ewigheid. Amen.

Theotokion – Toon 1

O begenadigde Theotokos,
wat met die vuur van die Godheid swanger was, sonder om verbrand te word,
en wat die Here sonder saad gebaar het,
behoed hulle wat u verheerlik.
Of die Kruistheotokion (op Woensdag- en Vrydagoggende) – Toon 1

O Onbevlekte, tereg verheerlik ons almal u op reggelowige wyse,
ons wat u beskerming bekom het,
en wat deur u smekinge van gevare verlos word,
terwyl ons te alle tye deur die Kruis van u Seun bewaar word.

Sinaksarion

Op die 29ste van vandeesmaand die Gedagtenis aan die Heilige Martelare Markus,
Biskop van Arethusa, Kyrillos die Diaken en baie ander.

Verse.        Ná hy eers in baie folteringe waaksaam was,
              het Markus die Goddelike slaap van vrede geslaap.

              Deur ‘n swaard is die buik van Kyrillos die Leviet
              soos ‘n kluit grond gebreek, soos Dawid gesê het.

              Soos trogte vol kos vir die swyne lê die vroue,
              ná hulle deur swyngesindes die oopskeur van hul buike gely het.

              Op die 29ste het die Stryders die hemel bereik.

Op dieselfde dag die Gedagtenis aan die Heilige Martelare Jonas, Barachesios en
die nege Martelare wat saam met hulle was.

Op dieselfde dag die Gedagtenis aan ons Heilige Vader en Belyder Efstathius van
Bithinië.

Deur hul heilige gebede, o God, ontferm U oor ons. Amen.

Die res van die Mettediens en die Wegsending.
