                                          1


Menaion Januarie 20 Die H. Efthimius die Grote
Die Veranderlike vir die Vesperdiens
Ons doen die Eerste Stasis van “Geseënd is die man…”.
By “Heer, ek het U aangeroep…” maak ons voorsiening vir 6 verse, en sing die
volgende stigiere.
Toon 1       (Πανεύφηµοι Μάρτυρες)
O Vader Efthimius,
‘n Engel uit die hemel gestuur, het jou geboorte vooraf verkondig,
soos dié van Johannes wat uit ‘n onvrugbare skoot ontspruit het,
want jy is as sy navolger en afdruksel geopenbaar,
sonder besittings of huis,
‘n doper wat in die berge grootgeword het,
en wat met ontelbare wonders buitengewoon helder gestraal het.

O Vader Efthimius,
jy is as vrug van onvrugbaarheid gebore,
maar is as waarlik vrugbaar bewys,
want uit jou geestelike saad
is die voorheen onbegaanbare woestyn met Monnike gevul.
Smeek daarom ook nou
dat ons siele vrede en groot barmhartigheid geskenk mag word.

O Vader Efthimius,
jou lewe was onoortreflik, jou geloof waarlik Ortodoks,
want jy het as woning van wysheid,
deur werksaamheid tot by die hoogste kontemplasie gekom,
terwyl jy Christus in twee nature as een van die Drie-eenheid vereer.
Bid tot Hom vir ons siele.

Nog stigiere – Toon 4      (Ὁ ἐξ ὑψίστου κληθεὶς)

O allersalige wat uit jou moederskoot geheilig is,
toe die alsiende oog jou gesindheid en ingesteldheid vooruit sien
wat sonder omkeer na wat beter is, streef,
het Hy jou geopenbaar as Godgegewe gawe,
wat na blymoedigheid vernoem is,
en het dit die teneergedruktheid van jou ouers beëindig.
Daarom het jy van kindsbeen af God, ons weldoener, behaag.
Smeek Hom om ons siele te red en te verlig.

O Vader wat vervul is met genadegawes deur God geïnspireer,
daar Christus jou as onbevlekte spieël
vir Goddelike afspieëlinge bevind het,
het Hy sy eie helder ligglans na jou uitgestuur,
en daarna is jy as onuitputlike bron van genesinge geopenbaar,
as voedsel vir die hongeres,
wat deur reënbuie die verlange van die dorstiges les.
                                          2


Daar jy hul sielsingesteldhede kon sien,
het jy hulle met wysheid deur jou woord beter ingestel tot God.
Smeek Hom om ons siele te red en te verlig.

Ná jy jou in kontemplasie en werksaamheid onderskei het,
was jou engelgelyke lewe ‘n maatstaf van deug
en ‘n baie noukeurige beeld vir hulle wat kies
om God in volmaaktheid te aanbid.
Jou woord wat van Goddelike wysheid getuig, Efthimius,
het ons geleer om die Drie-eenheid te vereer
en een Christus wat in twee nature bekend word,
asook die Sinodes wat gelyk in getal aan Christus se vier Evangelies is.
Smeek Hom om ons siele te red en te verlig.

Eer aan die Vader en aan die Seun en aan die Heilige Gees.

Doksastikon – Toon 3

Soos ‘n tweede Samuel van moederskoot aan God gewy,
o Vader Efthimius,
het jy, soos dit by jou naam pas,
die blymoedigheid van gelowiges geword,
die staf en grondvesting van Monnike
en ‘n reine woning van die Heilige Gees.
Vra om groot barmhartigheid vir ons wat jou eer.

Nou en altyd en tot in ewigheid. Amen.

Theotokion – Toon 3

Hoe sal ons ons nie verwonder nie
oor u geboortegewing aan Hom wat God sowel as mens is, o aleerbiedwaardige?
Want sonder kennis van ‘n man, o Al-onskuldige,
het u ‘n Seun sonder ‘n vader in die vlees gebaar,
gebore uit die Vader voor alle tye sonder ‘n moeder,
sonder om verandering of vermenging of verdeeldheid te ondergaan,
maar terwyl Hy die eie aard van albei nature ongedeerd bewaar.
Daarom, o Meesteres, Moeder sowel as Maagd,
smeek Hom dat die siele gered mag word
van hulle wat u reggelowig bely
as Theotokos.

Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in ‘n geringe mate getugtig is,
sal hulle groot weldade ervaar, omdat God hulle beproef het en bevind het dat hulle
                                           3


Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm hulle beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as ‘n onoorwinlike skild neem, en streng toorn as ‘n swaard skerp maak. Die
skepping sal saam met Hom die stryd voer teen die dwases, goedgemikte
weerligstrale sal uitgaan, en sal van die wolke na hul teiken spring soos van ‘n
gebuigde boog, en haelstene gevul met toorn sal soos uit ‘n steenslinger gewerp
word. Die water van die see sal toornig teenoor hulle wees, en die riviere sal hulle
meedoënloos oorspoel. ‘n Sterk wind sal hom teen hulle opstel, en hulle soos ‘n
orkaan verbrysel, en wetteloosheid sal die hele aarde verwoes, en boosdoenery sal
die trone van heersers omverwerp. Luister, daarom, o konings, en wees verstandig
en leer, regters van die eindes van die aarde, hoor julle wat oor menigtes beskik, en
trots is op julle menigte van volke, want julle mag is deur die Here aan julle gegee,
en julle heerskappy is van die Allerhoogste.

Die Lesing uit die Wysheid van Salomo (4:7-15)
Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.
Litie – Toon 3      deur Germanus

“Wees bly,” het Engel van die Heer vir die ouers gesê,
want ‘n kindjie sal uit jul lendene gebore word,
wat na blymoedigheid vernoem sal wees.
En jy is aan die moederskoot gegee, Vader Efthimius,
en het daardeur die belofte vir hulle vervul
en vandat jy in doeke was, het jy in gebed verkeer.
                                         4


Toon 3       deur die Studiet

In jou denke deur Godskennis versterk, Vader Efthimius,
het jy by kortstondige dinge verbygesnel,
sonder om jou aan aardse dinge te verwonder.
In verdrukkinge het jy grootmoedig en baie dapper geblyk te wees,
en in askese en blymoedigheid, nederig en gematig.
En ná jy met wysheid die rustelose oseaan van die teenswoordige lewe deurkruis
het,
het jy ‘n kalm hawe bereik.
Smeek Christus om Hom oor ons siele te ontferm.

Toon 2       deur die Studiet

Jy het die dinge van die lewe verag, Vader Efthimius,
want jy het na die hemelse lewe verlang.
Jy het ‘n walging aan rykdom gehad, daar jy met nederigheid beklee was.
Jy het genot gehaat en selfbeheersing na jou aangetrek.
Jy het ongeregtigheid verwerp en geregtigheid nagejaag.
Dink daarom ook aan ons, Heilige Vader,
in jou heilige gebede tot die Heer.

Eer aan die Vader en aan die Seun en aan die Heilige Gees.

Toon 4

O dienskneg van Christus, Efthimius,
jou goeie dade het soos ‘n son op die aarde en in die hemel geskyn.
Want jy het op reggelowige wyse vir ons die ware, onfeilbare geloof van Christus
verkondig.
Smeek daarom tydens jou gedagtenis, o Heilige Goddraende Vader,
dat groot barmhartigheid ons geskenk mag word.

Nou en altyd en tot in ewigheid. Amen.

Theotokion – Toon 4

Neig u tot die bedes van u dienaars, o Al-onskuldige,
maak ‘n einde aan die aanslae van ons gedugte vyande
en bevry ons van alle verdrukking.
Want ons het u alleen as veilige en betroubare anker
en ons het u beskerming verkry.
Mag ons wat u aanroep nie beskaam word nie, o Meesteres.
Haas u om die smeking te hoor van hulle wat met geloof tot u roep:
Verheug u, Meesteres,
die hulp, vreugde en beskerming van almal
en die verlossing van ons siele.

Apostiga     Toon 5       (Χαίροις ἀσκητικῶν)
                                         5


Verheug jou, Heilige Vader,
want jy het die aanvang van die Kerk se blymoedigheid geword.
Want deur God se voorsienigheid het dit deur jou geboorte
al die aanslae van die ketters afgeweer.
Daarom vernoem dit jou na blymoedigheid, te wete Efthimius.
Jy het die rangordes van hemelwesens saam met met wie jy woon
deur die glans van jou lewe met vreugde vervul,
en, met lig vervul, geniet jy die alsalige Goddelike verligting.
Smeek Christus nou dat ons siele sy groot barmhartigheid gegee mag word.

Vers. Kosbaar in die oë van die Here is die dood van sy heiliges.
Deur die staf van die Kruis versterk,
het jy die strome van ongeregtigheid laat opdroog.
En terwyl jy noëties gedrink het
uit die stroom van Goddelike genot en die bron van die Paradys,
het jy heilbrengende bronne in die woestyn geopenbaar.
Deur die invloed van die Goddelike Gees verkwik, o Heilige,
het jy jou soos ‘n palmboom na die hemelse hoogte verhef.
En jy is as vuurvormige suil bewys, o Godgesinde,
vervul met die helder verligting van Christus.
Smeek Hom dat ons siele sy groot barmhartigheid gegee mag word.

Vers. Salig is die man wat die Here vrees.

O allersalige Vader Efthimius,
jy het waarlik met jubeling en sielevreugde deurgegaan
tot by die wonderbare tabernakel, tot by die huis van God,
waar die klank van feesviering en van salige, soete lofsang gehoor word
en jy ook nou ‘n deelnemer is aan die onsegbare vreugde en genot.
Daar jy alleen daarna gestrewe het, het jy die vlees gedood.
Jy het dit verkry en is met Goddelike geregtigheid getooi,
terwyl jy Christus smeek
wat die wêreld sy groot barmhartigheid skenk.

Eer aan die Vader en aan die Seun en aan die Heilige Gees.

Doksastikon – Toon 5

O Heilige Vader, jy het jou oë geen slaap en jou ooglede geen sluimering gegun,
totdat jy jou siel en liggaam van die hartsogte bevry
en jou as woning van Gees gereed gemaak het nie.
Want Christus het saam met die Vader gekom en sy woning by jou gemaak.
En daar jy ‘n dienaar van die eenwesenlike Drie-eenheid geword het,
o grootherout Efthimius, bid vir ons siele.

Nou en altyd en tot in ewigheid. Amen.

Theotokion - Toon 5
                                           6


Ons, die gelowiges, noem u salig, o Maagd Theotokos,
en verheerlik u tereg as die onwankelbare stad,
die ondeurdringbare vesting,
die onverbreekbare beskerming
en toevlug van ons siele.

Apolitikion – Toon 4
Verheug jou, o eensame, wat nie gebaar het nie,
wees blymoedig, jy wat nie barensweë het nie,
want ‘n man wat na die dinge van Gees verlang
het vir jou kinders vermenigvuldig,
hulle met reggelowigheid geplant
en met selfbeheersing grootgemaak
vir volmaaktheid in die deugde.
Deur sy smekinge, o Christus ons God,
maak ons lewe vreedsaam.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens
Ná die Eerste Psalmlesing die volgende Kathisma.
Toon 4        (Ἐπεφάνης σήµερον)
Deur die ontoeganklike lig bestraal, o Efthimius,
het jy soos ‘n ster in die woestyne geskyn,
en hulle wat jou met onweifelbare siel nader, met jou leringe verlig.

Eer aan die Vader en aan die Seun en aan die Heilige Gees.

Toon 4        (Ἐπεφάνης σήµερον)
Uit Egipte het jy soos die Môrester gestraal,
met jou glansende deugde die wêreld verlig,
en oor almal, o stralende Efthimius,
die lig van askese geskyn.

Nou en altyd en tot in ewigheid. Amen
                                          7


Theotokion – Toon 4       (Ἐπεφάνης σήµερον)
Aanvaar die gebed, o alreine Maagd,
van ons wat ons toevlug tot u beskerming neem
en hou nie op om tot die Mensliewende te bid nie
dat u dienaars gered mag word.

Ná die Tweede Psalmlesing die volgende Kathisma.

Toon 5       (Τὸν συνάναρχον Λόγον)

Jy het die sorge van die lewe geweier
en die lewe van die Engele opgeneem,
toe jy jou siel deur selfbeheersing stralend gemaak het.
En jy het die gawe om wonders te doen oorvloedig van God ontvang,
o Goddraende Efthimius,
en jy bid vir ons wat jou reggelowig loof.

Eer aan die Vader en aan die Seun en aan die Heilige Gees.

Herhaal:     Jy het die sorge van die lewe geweier…

Nou en altyd en tot in ewigheid. Amen.

Theotokion- Toon 5

Alheilige Maagd, ontferm u oor ons
wat met geloof ons toevlug tot u, die goedhartige, neem,
en wat nou om u vurige hulp vra.
Want daar u die Moeder van God die Allerhoogste is,
kan u, wat deur God begenadig is, waarlik almal red,
as hulle hulle altyd tot u moederlike gebede wend.

Kathisma ná die Polyeleos – Toon 8       (Τὴν Σοφίαν καὶ Λόγον)

Jy het die armoede van Hom wat waarlik om ons ontwil uit die Maagd gebore is,
aangeneem
en die tydelike dinge as gras beskou, o Salige.
Want daar jy van die boom van kennis geëet het, o Heilige,
is jy as ‘n deur God geïnspireerde Leermeester van Monnike geopenbaar.
Daarom het jy almal tot ywer vir die Engele se lewenswyse
en tot kennis van die geloof opgewek.
O vaandeldraer Efthimius,
bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde eer.

Eer aan die Vader en aan die Seun en aan die Heilige Gees.
                                          8


Herhaal:     Jy het die armoede van Hom wat waarlik om ons ontwil uit die Maagd
gebore is, aangeneem…

Nou en altyd en tot in ewigheid. Amen.

Theotokion – Toon 8        (Τὴν Σοφίαν καὶ Λόγον)

Ons, al die geslagte van die mensdom, noem u salig,
as Maagd en alleen onder vroue wat God sonder saad in die vlees gebaar het.
Want die vuur van die Godheid het in u gewoon
en u het die Skepper en Heer as kind gesoog.
Daarom verheerlik ons, die geslag van Engele en mense,
soos gepas u alheilige geboortegewing.
Bid tot Christus ons God
dat Hy vergewing van oortredinge sal skenk
aan hulle wat u onbevlekte geboortegewing met geloof vereer.

Prokimenon – Toon 4

Kosbaar in die oë van die Here is die dood van sy heilige.
Vers: Wat sal ons die Here vergeld vir alles waarmee Hy ons beloon het?

Toon 2

Eer aan die Vader en aan die Seun en aan die Heilige Gees.

Deur die gebede van die Heilige, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6
O Heilige Vader,
die berig oor wat jy vermag het,
waardeur jy in die hemele die loon van jou moeite gekry het,
het oor die hele aarde uitgegaan.
Jy het die Demone se slagordes verslaan,
en die stand van die Engele bereik
wie se lewe jy voortreflik nagevolg het.
Daar jy vrymoedigheid by Christus ons God het,
bid Hom om vrede vir ons siele.

Kathisma ná die Derde Ode van die Kanon (wat nog vertaal moet word)

Toon 8       (Τὴν Σοφίαν καὶ Λόγον)
                                           9


In jou verlange na die immerligtende koms van jou Bruidegom,
het jy op geestelike wyse die lamp van jou siel
met die olie van selfbeheersing gevul, o Heilige,
en dit met waaksame gebede bewaar,
en nou verheug jy jou in sy bruidsvertrek, o Salige.
Daarom het jy die waarlik ewige genieting bekom,
asook die vermoë om wonders te doen.
O Goddraende Efthimius,
bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.
Herhaal:      In jou verlange na die immerligtende koms van jou Bruidegom…

Nou en altyd en tot in ewigheid. Amen.
Theotokion – Toon 8

Haas u, o Maagd Theotokos,
red deur u vurige voorbidding my armsalige siel
wat nou sonder stuurman
in die storm van die lewe se versoekinge wegsink,
oorlaai met die las van die sonde
en in gevaar om in die diepte van die Doderyk te stort,
en skenk my u kalm hawe,
sodat ek met geloof tot u mag uitroep:
“Bid tot u Seun en God om my vergewing van oortredinge te skenk,
want ek, u onwaardige dienskneg, het u as my hoop.”

Kontakion – Toon 8          (Ὡς ἀπαρχὰς τῆς φύσεως)
In jou eerwaardige geboorte het die skepping vreugde gevind
en tydens jou heilige gedagtenis, o Heilige,
het dit die blydskap van jou vele wonders ontvang.
Skenk ons siele ryklik daarvan
en reinig die smet van ons sondes,
sodat ons mag sing: Halleluja.

Ikos          (Οἱ ἐν πάσῃ τῇ γῇ µαρτυρήσαντες)
Hoe sal ek, vrees ek, uit my onverskillige hart die lof kan bring en Efthimius die Grote
besing?
Maar deur sy gebede skep ek moed en met blymoedigheid en groot ywer
sal ek ‘n lied probeer maak en vir almal van sy lewenswyse vertel
en van sy geboorte en hoe sy ouers gesing het: Halleluja.

Sinaksarion
                                         10


Op die 20ste van vandeesmaand die Gedagtenis aan ons Heilige Vader Efthimius
die Grote.

Verse.       Wat het jy met ‘n lewensbestaan gemeen, Efthimius?
             Gaan op na die Engele vir wie ‘n lewensbestaan vreemd is.

             Op die 20ste het Efthimius die lewe verlaat.

Op dieselfde dag die Gedagtenis aan die Heilige Martelare Bassus, Eusebius,
Eftichius en Basilides.

Op dieselfde dag die Gedagtenis aan die Heilige Martelare Inna, Pinna en Rimma.

Op dieselfde dag die Gedagtenis aan die salige Petrus, die Tollenaar.

Deur hul heilige gebede, o God, ontferm U oor ons. Amen.

Eksapostilarion – Toon 2 (Γυναῖκες ἀκουτίσθητε)

God het jou vanaf die moederskoot geheilig, o Heilige Vader,
en jou, soos Jeremia en Samuel van ouds,
as heilige profeet geopenbaar,
o Goddraende wonderdoener Efthimius,
tentgenoot van Engele.
Dink saam met hulle aan almal wat jou met geloof besing.

Nog ‘n Eksapostilarion – Toon 2         (Γυναῖκες ἀκουτίσθητε)
Soos voorheen dié van die Voorloper,
wat uit ‘n onvrugbare skoot gespruit het,
het ‘n heilige Engel ook jóú geboorte aangekondig.
Daarom het jy ook ‘n afdruksel van hom geword, o Efthimius,
‘n doper wat in die berge grootgeword het,
sonder besittings en sonder ‘n huis,
wat almal met genadegawes bestraal.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2       (Γυναῖκες ἀκουτίσθητε)

O Al-onskuldige Maagd wat God gebaar het,
op onuitspreeklike wyse het u God gebaar
in twee wille en nature, maar in een persoon,
Hy wat om ons ontwil uit vrye wil
selfs tot die Kruis arm geword
en ons die rykdom van die Godheid geskenk het
Lofpsalms
By die Lofpsalms maak ons voorsiening vir 4 stigiere.
                                          11


Toon 8       (Ὢ τοῦ παραδόξου θαύµατος)
O Heilige Vader Efthimius,
jy het wat op aarde is, versaak en Christus gevolg,
en nie die verganklike bo wat blywend is, verkies nie, o glorieryke.
Jy het in die woestyn gewoon asof dit die stad was
en die slagordes van die demone vernietig.
O Beroemde, wie sou waarlik in staat wees
om die vurigheid van jou siel teenoor die Here te beskryf?

Herhaal:     O Heilige Vader Efthimius…

O Heilige Vader Efthimius,
jy is as maatstaf en roem van Monnike geopenbaar,
as geurmiddel vir Ortodokse gelowiges en helder ligbaken van die wêreld.
Want jy het nie die verskrikkinge van die listige vyand gevrees,
waar jy in jou grot gewoon het nie.
O die genadegawe wat in jou was, o Salige!
Daarmee het jy duidelik die hoogmoed van die demone vertrap.

O Heilige Vader Efthimius,
jy het waarlik jou siel na God laat opvaar,
en deur askese jou sintuie gereinig, o Heilige.
En deur jou onophoudelike gebede, o Alsalige,
is jy die onsterflike lewe waardig geag.
O beroemde sieraad van Askete,
Christus het jou met vreugde in die onstoflike wonings ontvang.

Eer aan die Vader en aan die Seun en aan die Heilige Gees.
Doksastikon – Toon 8
Ons, die skare Monnike, eer jou as leermeester, o Efthimius,
want deur jou het ons geleer om die waarlik reguit weg te bewandel.
Salig is jy, daar jy Christus gedien
en oor die mag van die vyand geseëvier het,
o metgesel van Engele en tentgenoot van Heiliges en Regverdiges.
Bid saam met hulle tot die Heer,
dat Hy Hom oor ons siele sal ontferm.

Nou en altyd en tot in ewigheid. Amen.

Theotokion - Toon 8

Aanvaar, o Meesteres,
die smeekgebede van u dienaars,
en verlos ons van alle behoeftes en verdrukking.

Die Groot Doksologie en die res van die Mettediens.
12
