                                          1


Menaion Januarie 28 Die H. Efraim die Siriër

Die Veranderlike by die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Toon 1

Jy het die skoonheid van die Paradys soos in ‘n spieël aanskou,
oorvloedige behae geput uit die onbedorwe weivelde
en die kennis van God vir die wêreld laat blom.
Deur daaraan deel te hê deur die geestelike instelling van ons siele,
blom ons opnuut in die gees.

Jy het die koms van die Regter beskryf,
jy leer almal om met strome trane die lampe van hul siele aan te steek
en kondig aan almal die koms van die Bruidegom aan.
Laat ons ons almal met ‘n stralende kleed beklee,
om Christus die Bruidegom tegemoet te gaan.

Deur selfbeheersing het jy die liggaam afgekamp, o Vader,
en deur gebede en nagwake die hartstogte se bewegings gedood.
Daarom het die krag van die Gees jou beskadu
en jou ‘n wêreldwye noëtiese ligbaken gemaak.

Eer aan die Vader en aan die Seun en aan die Heilige Gees.

Doksastikon – Toon 6

Op verstandige wyse het jy teen die ergernisse van die lewe opgestaan
en deur liefde vir stilte jou tot die woestyn gewend.
En toe jy daardeur met deursetting na God meegevoer is,
het jy ‘n ligbaken vir die wêreld
en ‘n bron van woorde van lewe vir die mensdom geword.
Hou daarom nie op, Heilige Vader,
om ons deur jou gebede te versterk,
en ons siele van skade deur die vyand te verlos nie,

Nou en altyd en tot in ewigheid. Amen

Theotokion – Toon 6

Ons het God wat uit u vlees aangeneem het, leer ken, o Maagd Theotokos.
Smeek Hom dat ons siele gered mag word.

Of die Kruistheotokion (op Dinsdag- en Donderdagaande) – Toon 6

Toe sy wat U gebaar het U gekruisig sien, o Christus,
het sy uitgeroep:
                                           2


“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”

Apostiga uit die Oktoig

Eer aan die Vader en aan die Seun en aan die Heilige Gees.

Doksastikon – Toon 4 – deur Anatolius

Toe jy op profetiese wyse die mat met jou trane benat
en bekering die onderwerp van jou lewe maak,
het jy deur woord en daad ons die vrees vir die oordeel getoon.
Daarom, alsalige, beroemde Efraïm,
doener van sonderlinge dade,
het ons byeengekom en eer ons almal jou gedagtenis.
En nou smeek ons jou:
Bid vir ons siele by Christus ons God.

Nou en altyd en tot in ewigheid. Amen

Theotokion – Toon 4

Red my van veroordeling, o Alheilige Bruid van God.
Bevry my ellendige siel deur u gebede
van my aaklige oortredinge en die dood
en gee dat ek, voor die einde deur bekering en die storting van trane gereinig,
op die dag van ondersoek die regverdiging mag verkry
wat die skare Heiliges bereik het.

Of die Kruistheotokion (op Dinsdag- en Donderdagaande) – Toon 4

Toe die Ooilam wat U, die Lam en Herder, gebaar het,
U aan die Kruis sien,
het sy gejammer en moederlik tot U uitgeroep:
“My allergeliefde Seun, hoe is U aan ‘n kruishout opgehang?
Hoe is U in u hande en voete, o lankmoedige Woord, deur wetteloses vasgeslaan,
en hoe het U u bloed uitgestort, o Meester?”

Apolitikion – Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Efraim, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Die Veranderlike vir die Mettediens

Kathisma – Toon 5
                                         3


Laat ons die gelowiges tydens sy gedagtenis
die skatkis van wysheid aangaande die misteries van Christus besing,
die heilige mengbak van ootmoed.
Want in ooreenstemming met sy naam
verbly Efraïm altyd die gelowiges se harte met sy Goddelike woorde,
as dader van en ingewydene in die Heer se openbaringe.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 5

O reine Immermaagd,
vurige en onoorwinlike beskermster,
die sekere en onbeskaamde hoop, vesting, beskutting en hawe
van hulle wat hul na u haas,
smeek u Seun en God saam met die Engele
om die wêreld vrede te skenk
en ons siele sy groot barmhartigheid.

Of die Kruistheotokion (op Woensdag- en Vrydagoggende) – Toon 5

Deur die Kruis van u Seun
is heel die dwaling van die afgode vernietig
en al die mag van die demone vertrap.
Daarom besing en loof ons, die gelowiges,
u wat deur God begenadig is tereg
en bely en verheerlik ons u veral as Theotokos.

Kontakion – Toon 2

Omdat jy altyd die uur van ondersoek voorsien het,
het jy bitterlik geween, Efraïm,
hoewel jy lief vir stilte was.
Deur jou dade het jy ‘n suksesvolle leermeester geword.
Daarom, o wêreldwye Vader, wek jy die traes tot bekering op.

Ikos

In jou begeerte, Vader, om in die voetstappe van die Voorloper te volg,
het jy jou uit die wêreld verwyder en alleen in die woestyn gaan woon.
Toe die vyand dan sien dat jy, die regverdige, só lewe,
het hy ‘n baie skaamtelose vrou teen jou aangehits,
met die bedoeling om deur dié ou wapen jou manlike deug tot ‘n val te bring
en jou reinheid te besoedel, sodat jy nie meer deur woord en daad
die traes sou opwek tot bekering nie.

Sinaksarion
                                         4


Op die 28ste van vandeesmaand die Gedagtenis aan ons Heilige Vader Efraïm die
Siriër.

Verse.       Efraïm die Siriër het, wanneer hy sing, ‘n taal gehoor,
             wat hy nie geken het nie. Hy is destyds die tong genoem.

             Op die 28ste het die noëtiese wesens die gees van Efraïm
             weggeneem.

Op dieselfde dag die Gedagtenis van ons Heilige Vader Palladius.

Op dieselfde dag die gedagtenis aan ons Heilige Vader Jakobus die Askeet.

Op dieselfde dag die twee heilige Martelaresse, moeder en dogter, wat deur die
swaard vervolmaak is.

Op dieselfde dag is die Heilige Charis vervolmaak toe haar voete afgekap is.

Deur die gebede van u Heiliges, o God, ontferm U oor ons. Amen.

Eksapostilarion – Toon 3

Daar jy ‘n rivier is wat goudvloeiende strome laat opwel
en die volke tot die weg van bekering opwek,
smeek Christus, Vader Efraïm, dat die wêreld gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Albesonge Theotokos
hoop van die wanhopiges,
toevlug van Christene,
vreugde van verdruktes,
red u onwaardige dienaars van alle verdrukking.

Apostiga uit die Oktoig

Eer aan die Vader en aan die Seun en aan die Heilige Gees.

Doksastikon – Toon 2 – deur Cyprianos.

O Heilige Vader Efraïm
jy het nes Dawid soos ‘n palmboom gespruit, ,
en die tonge van die Godslasteraars met die swaard van jou woorde afgekap.
Deur selfbeheersing het jy die dieptes van die hartstogte opgedroog.
Deur die wapen van die Kruis op te neem,
is jy as instrument van die Heilige Gees bewys.
                                         5


Smeek Christus sonder ophou ten behoewe van ons
wat jou alfeestelike gedagtenis vier.

Nou en altyd en tot in ewigheid. Amen.

Theotokion – Toon 2

U is die blydskap van alle verdruktes,
beskermster van benadeeldes,
voedsel van behoeftiges,
troos van vreemdelinge,
hawe van stormgeteisterdes
besoeking van ongesteldes,
beskutting en hulp van mishandeldes,
staf van blindes, o Moeder van die Allerhoogste God.
Ons smeek u, o Vleklose,
haas u om u dienaars te red.

Of die Kruistheotokion (op Woensdag- en Vrydagoggende) – Toon 2

Toe u die Skepper van die heelal sien, o Alonbevlekte,
ná Hy baie mishandeling verduur het en op die Kruis verhef is,
het u gekreun en gesê:
“O hoogbesonge Heer, my Seun en God,
Hoe verduur U die oneer in die vlees
in u wil om u skepsel te eer?
Eer aan u groot goedhartigheid en selfvernedering, o Mensliewende.”

Die res van die Mettediens en die Wegsending.
