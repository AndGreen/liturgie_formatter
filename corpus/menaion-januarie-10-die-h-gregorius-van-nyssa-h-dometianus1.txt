                                         1


Menaion Januarie 10 Die H. Gregorius van Nyssa & Dometianus van Melitini.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing drie
stigiere vir elk van die Heiliges.

Vir die H. Gregorius – Toon 5

O regverdige Vader, allerheilige Gregorius,
rietfluit wat vervul is met die stem van die Trooster,
helder tong van reggelowigheid,
helder lamp van Goddelike glans,
herout van die waarheid, grondslag van die teologie,
fontein van verhewe leerstellinge,
stroom van soetvloeiende leringe,
God-geïnspireerde lier van God-geskrewe liedere
wat die gees van die gelowiges genoeë verskaf.
O Alwyse, pleit by Christus, smeek Christus,
wat in die strome van die Jordaan die wêreld herskape het,
om ons siele te red.

O regverdige Vader, aleerwaardige Gregorius,
byl wat die aanslae van die ketters afkap,
tweesnydende swaard van die Trooster,
mes wat onegte sade afsny,
vuur wat dorre ketterye verbrand,
ware boerejaagbesem waardeur wat swaarder en ligter onder die dogmas weeg,
goed onderskei word,
rigsnoer van noukeurigheid wat almal op die weë van verlossing rig.
Pleit altyd by Christus, smeek Christus
wat in die strome van die Jordaan die wêreld herskape het,
om ons geslag te red.

O regverdige Vader, alsalige Gregorius,
mond wat die salige klanke laat opwel
wat dit put uit die onuitputlike, Goddelike bronne,
en wat woorde van gebed vir almal verklaar,
rigsnoer wat na deug lei,
jy wat deur Goddelike kontemplasie verlig is
en met die glans van die ongeskape Drie-eenheid straal,
van Wie jy ‘n onoorwinlike kampvegter geword het.
O Regverdige, pleit by Christus, smeek Christus
wat in die strome van die Jordaan die wêreld herskape het,
om ons geslag te red.

Vir die H. Dometianus – Toon 1

Hy wat voorheen gespog het
dat hy hom meester van die hele aarde sou maak
                                          2


en die see sou uitwis,
is vandag aan die gelowiges as ‘n mossie bewys
en as belagliker as ‘n muggie
wie se gestalte hy as skrikmiddel aangeneem het
toe hy heimlik by die dienaar van Christus binnegesluip het.

O gelowiges, Dometianus nooi ons vandag
na ‘n Godwelbehaaglike feesmaal.
Laat ons met ‘n opgewekte ingesteldheid by hom byeenkom
en saam met hom sy oorwinnings vier,
terwyl ons die Verlosser van ons siele smeek
om die wêreld vrede te skenk.

Jy het soos ‘n opregte kneg, o aleerwaardige,
die talent wat Christus jou gegee het,
met ‘n dubbele genade vermeerder.
Daarom hoor jy:
Mag dit met jou goed gaan, kneg,
daar jy ‘n goeie dienaar is,
en gaan nou in in die vreugde van jou Heer
om die eerbewyse van jou arbeid te verkry.

Eer aan die Vader en aan die Seun en aan die Heilige Gees.

Vir die H. Gregorius – Toon 4

Deur jou woord van wysheid te tooi met ontoeganklike deug,
het jy deur beide uiters voortreflik geword,
en die volk met jou God-geïnspireerde stem
op verstandige wyse getooi en genoeë verskaf,
deur op alwyse manier die eenwesenlike Godheid van die Drie-eenheid uiteen te sit.
Daarom het jy met Ortodokse dogmas die vreemde ketterye beveg
en die mag van die Geloof tot aan die eindes van die wêreld laat verrys.
Waar jy saam met die onstoflike dienaars by Christus staan,
vra om vrede vir ons siele en sy groot barmhartigheid.

Nou en altyd en tot in ewigheid. Amen.

Vir die Fees – Toon 4

Die hand van die Doper het gebewe
toe dit u onbevlekte hoof aanraak.
Die Jordaanrivier het omgedraai,
omdat dit U nie durf dien nie.
Want hoe kan hy wat Josua die seun van Nun vereer het,
nie sy Skepper vrees nie?
Maar U, ons Heiland, het die hele heilsbestel vervul,
sodat U die wêreld deur u Verskyning mag red,
o enig Mensliewende.
                                           3


Apostiga – Toon 2

Laat die hele skepping ‘n nuwe lied sing
vir Christus wat uit ‘n Maagd gebore is
en vandag in die Jordaan gedoop is.

Vers: Die see het dit gesien en gevlug, die Jordaan het agteruitgewyk. (Ps.
      113:3)

Laat die profetiese basuin, die Voorloper, uitroep:
“Dra vir die Here wat in die strome gedoop is
die vrugte van goeie dade.”

Vers: Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)

Die verwante Goddelike Gees het uit die hoogte gestraal,
onseglik in die vorm van ‘n duif verskyn,
en Hom nou na Christus gehaas.

Eer aan die Vader en aan die Seun en aan die Heilige Gees.

Vir die H. Gregorius – Toon 4

Jy het ‘n Goddelike lewenswyse bereik
en die aktiewe lewe deur kontemplasie glansend gemaak,
o God-openbaarder Gregorius.
Want jy het wysheid met ‘n Goddelike verlange bemin
en uit die mond van die Gees ryk aan genade geword.
Deur die soetheid van jou woorde soos ‘n heuningkoek te laat drup,
verheug jy altyd die Kerk van God met Goddelike insigte.
Daarom, waar jy as hoëpriester in die hemele woon,
bid sonder ophou vir ons wat jou gedagtenis vier.

Nou en altyd en tot in ewigheid. Amen.

Vir die Fees – Toon 4

Toe die Doper U wat deur die Gees en vuur
die sonde van die wêreld reining, na hom sien kom,
het hy in vrees en bewing uitgeroep en gesê:
“Ek waag dit nie om u onbevlekte hoof vas te hou nie.
Heilig U my deur u Verskyning,
o enig mensliewende Meester.”

Apolitikion – Toon 4

O God van ons vaders,
wat altyd met ons handel volgens u sagmoedigheid,
neem u barmhartigheid nie van ons weg nie,
                                         4


maar rig ons lewe in vrede
ter wille van húlle gebede.

En van die Fees – Toon 1

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

Die Veranderlike vir die Mettediens

Na die Eerste Psalmlesing, die volgende Kathisma

Toon 3

Vandag het die Meester in die Jordaan gaan staan,
waar Hy in die waters deur die heilige Voorloper gedoop is.
En die Vader het van Bo getuig:
“Dit is my geliefde Seun.”
En die Gees het in die vreemde gedaante van ‘n duif op Hom verskyn.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Herhaal:     Vandag het die Meester in die Jordaan gaan staan…

Na die Tweede Psalmlesing, die volgende Kathisma

Toon 4

Dit is die tyd van die Teofanie:
Christus het in die Jordaanrivier aan ons verskyn.
Kom, o gelowiges, laat ons die water van vergewing skep.
Want Christus het in die vlees kom woon
en die skaap wat deur ‘n wilde dier gevang is, kom soek.
En ná Hy hom gevind het,
het Hy hom weer na die Paradys gebring,
daar Hy goedhartig is.
Christus het in die Jordaan verskyn en die wêreld verlig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Herhaal:     Dit is die tyd van die Teofanie…
                                         5


Die Kanon van die Fees en twee Kanons van die Heiliges (wat nog vertaal moet
word)

Na die Derde Kanon die volgende Kathismata

Van die Hiërarg (Die H. Gregorius) - Toon 3

Ná jy Goddelike verligting behaal
en jou in ‘n onstoflike lewe ingeoefen het,
het jy jou deur ‘n waaksame priesterskap onderskei.
Want jy het die dogmas wonderlik duidelik gemaak
en die wêreld deur die Ortodoksie gesterk.
Regverdige Vader, smeek Christus God
om ons sy groot barmhartigheid te skenk.

Eer aan die Vader en aan die Seun en aan die Heilige Gees.

Van die H. Dometianus – Toon 1

Toe jy met die Godgegewe salwing van die priesterskap vereer is, o Vader,
het jy dit laat straal met die heilige tooisel van die deugde
en heilige onderworpenheid aan Christus.
En nou dat jy jou lewensloop voltooi het,
roep jy saam met die Engele in die hemel uit:
“Eer aan u goedhartigheid, o Heiland.
Eer aan u Koninkryk.
Eer aan u heilsbestel, enig Mensliewende.”

Nou en altyd en tot in ewigheid. Amen.

Van die Fees – Toon 1

Toe Jesus uit die Maagd Maria gebore
en in die Jordaan deur Johannes gedoop is,
het die Gees, wat in die gedaante van ‘n Duif verskyn het,
op Hom neergedaal.
Daarom het die Profeet saam met die Engele uitgeroep en gesê:
“Eer aan u koms, o Christus.
Eer aan u Koninkryk.
Eer aan u heilsbestel, enig Mensliewende.”

Na die Sesde Ode

Kontakion – Toon 1

Waaksaam met die oog van jou siel, o Hiërarg,
is jy as waaksame herder vir die wêreld bewys.
En met jou staf van wysheid, alsalige Regverdige,
het jy al die ketters soos wolwe verdryf
en die kudde onbedorwe bewaar, alwyse Gregorius.
                                         6


Ikos

Deur nalatigheid het ek, ellendige, tot ‘n val gekom
en in ‘n doodse slaap verval.
Maar as allerwaaksame herder, Vader,
wek my op en bring my hartstogte tot bedaring
wat my op bose wyse tiranniseer,
sodat ek mag opstaan en jou ligbrengende oorgang suiwer mag besing,
jy wat die Meester van die wêreld so waardig verheerlik het
as ‘n allergetroue dienaar, ‘n vriend en ingewydene,
en bedienaar van sy oorleweringe,
waarvan jy die beoefening vlekkeloos bewaar het, alwyse Gregorius.

Nog ‘n Kontakion – Toon 2

Die God-geïnspireerde Hiërarg van die Kerk
en eerwaardige gesangskrywer van die wysheid,
Gregorius van Nyssa, die waaksame gees,
dans van vreugde saam met die Engele,
geniet die Goddelike lig
en bid sonder ophou vir ons almal.

Ikos

O Woord, wat meer as die son met ontsagwekkende glans in die wêreld geskyn
en alles met ligstrale getooi het, o Verlosser: U wat U verwerdig het om soos ‘n
sterweling in die waters van die Jordaan gedoop te word, was die onreinheid en
skandvlekke van my baie oortredinge af, en skenk my die genade om u wyse
Hiërarg en ingewydene te besing. Want ek bring hom as tussenganger tot U, en ek
smeek hom en roep altyd tot hom uit om sonder ophou vir ons almal te bid.

Sinaksarion

Op die 10de van vandeesmaand, die Gedagtenis aan ons Vader onder die Heiliges,
Gregorius, Biskop van Nyssa.

Verse:        Die Muse Gregorius, wie se troon in Nyssa was,
              het nie Pieria, maar Eden, as woning.

Op die tiende het die duisternis van die dood Gregorius oordek.

Op dieselfde dag, die Gedagtenis aan ons Regverdige Vader, Dometianus, Biskop
van Melitini.

Op dieselfde dag, die Gedagtenis aan ons Vader on die Heiliges, Markianos,
Presbiter en Bestuurder van die Groot Kerk.

Op dieselfde dag word die Heilige Ammonius in vrede vervolmaak.

Deur hul heilige gebede, o God, ontferm U oor ons en red ons. Amen.
                                           7


Eksapostilarion – Toon 3

Laat ons almal met liedere en gesange
die goeie Herder, die alwyse Gregorius,
kerkvors van Nyssa, eer,
wat die lewenswyse van die wyse Basilios deel
en sy bloedverwant is.

En van die Fees – Toon 3

In die strome van die Jordaan
het die Verlosser verskyn,
Hy wat genade en waarheid is,
en Hy het hulle verlig
wat in duisternis en skadu slaap.
Want Hy het gekom, Hy het geskyn,
die ontoeganklike Lig.

Lofpsalms – Toon 2

Nou skenk die Heiland ‘n vreemde reiniging aan sterwelinge
deur siele sonder vuur te smee
en sonder verbryseling te hervorm.

Vers: Die see het dit gesien en gevlug, die Jordaan het agteruitgewyk. (Ps.
      113:3)

O volke, skep met vreugde en ywer
die water van Goddelike lewe
uit die bronne van verlossing
tot verlossing van jul siele.

Vers: Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)

Die Verligting het gekom;
die genade het verskyn;
die verlossing is aanwesig;
die wêreld is verlig.
O volke, word met vreugde vervul.

Eer aan die Vader en aan die Seun en aan die Heilige Gees.

Toon 1

O Gregorius, die edele stryder vir die regte geloof,
wat as goeie soldaat van Christus God saam gely
en Hom wat jou gewerf het, behaag het,
stry ook nou die goeie stryd ten behoewe van die Kerk
en bewaar haar onwankelbaar op die grondslag van jou leerstellinge.
                                         8


Nou en altyd en tot in ewigheid. Amen.

Toon 1

Toe U in die Jordaan gedoop is, ons Verlosser,
het U die strome geheilig,
terwyl U die hand van 'n dienskneg opgelê is,
en die lyding van die wêreld genees het.
Groot is die misterie van u heilsbestel!
O Mensliewende Here, eer aan U.


Die res van die Diens van Mette, soos gewoonlik, en die Wegsending.
