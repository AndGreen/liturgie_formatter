                                           1


Menaion Julie 29 Die H. Martelaar Kallinikos en die H. Martelares Theodota.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere van beide Martelare.
Stigiere vir die H. Martelaar Kallinikos

Toon 8        (Ὢ τοῦ παραδόξου θαύµατος)

Godgesinde Martelaar Kallinikos,
toe jy reggelowig gekies het om te sterf eerder as om te lewe,
het jy waarlik die dood van Christus uitgebeeld.
Daarom het jy onsterflikheid en die aandlose saligheid verwerf,
wat die rangordes van die Engele en al die stryders verwerf het,
toe jy vreugdevol daar gaan woon het, o glorieryke.

Alsalige Martelaar Kallinikos,
daar jy die onsienlike Heer as onoorwinlike bondgenoot teen onsienlike vyande
bekom het,
het jy groot segetekens van onsterflikheid opgerig,
deur hom wat gespog het dat hy land en see uitwis
met die vuishou van jou worstelinge neer te werp
en met die stroom van jou bloed te verdrink.

Laat ons vandag met gesange die wonderbare Kallinikos eer,
die kampvegter van reggelowigheid en vernietiger van die vyand,
die metgesel van Martelare
wat ‘n tempel van die Heilige Gees geword het,
die soldaat van Christus die Koning,
die waarlik onuitputlike skatkis van genesinge
en versterking van die gelowiges.

Stigiere van die Heilige Martelares Theodota
Toon 4         (Ὡς γενναῖον ἐν Μάρτυσιν)
Ons loof jou met geloof, o Theodota,
as maagd en Martelares,
as ongeskonde bruid van God,
as iemand wat met die Goddelike Gees straal,
as iemand wat Christus liefgehad en die vyand beskaam het,
as iemand wat standvastig gestry en allerlei folteringe verduur het,
en ons vier jou luisterryke en heilbrengende gedagtenis.

Deur die Gees aan Christus verloof,
o aleerwaardige Theodota,
het jy deur geloof die verbranding van jou ledemate
as bruidskat geoffer,
asook jou smarte, stryd, oneindige folteringe
en vergieting van jou bloed,
                                           2


en het jy jou as oorwinnaar
in die Goddelike bruidsvertrek gevestig,
waar jy bid vir almal wat jou eer.

Ons loof jou, glorieryke Theodota,
as edele onoorwinlike,
as Godgesinde Martelares,
wat die dwaling van die verderflike vernietig,
met ‘n edele fierheid Eva se vyand op aarde vertrap
en die wydte van die Paradys binnegegaan het,
ná jy vergoddelik is en ‘n gepaste deelname bekom het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4        (Ὡς γενναῖον ἐν Μάρτυσιν)
Verheug u, Meesteres, ligdraende paleis van God;
verheug u vreugde van die Engele;
verheug u, herstel van Adam en verlossing van Eva;
verheug u, geestelike leer wat sterwelinge na hemelse, onbevlekte heerlikheid voer;
verheug u, mag van Ortodokse konings en onverbreekbare beskermmiddel.

Of die Kruistheotokion (op Dinsdag- en Donderdagaande)
Toon 4       (Ὡς γενναῖον ἐν Μάρτυσιν)


Toe die Maagd, u Moeder, U aan die Kruis sien hang, o Heer,
was sy verbaas en het sy na U gestaar en gesê:
“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
maar haas U om op te staan,
en wek die Voorvaders saam met U op.”

Apolitikion – Toon 4       (Οἱ Μάρτυρές σου Κύριε)

 U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 3       (Θείας πίστεως)


Met ‘n Goddelike ywer in jou siel, o glorieryke Martelaar Kallinikos,
het jy hulle wat tevergeefs wetteloosheid beoefen, standvastig weerlê
                                          3


en, ná jy folteringe ervaar het,
jou stryd met ‘n edele fierheid voltooi.
Bid tot Christus ons God
dat Hy ons siele sy groot barmhartigheid mag skenk.

Eer aan die Vader en aan die Seun en aan die Heilige Gees.

Vir die Heilige Martelares Theodota

Toon 4        (Ὁ ὑψωθεὶς ἐν τῷ Σταυρῷ)
Daar jy die allerskone Christus liefgehad het
en jou siel deur reinheid getooi het, o eerwaardige,
het jy jou deur allerlei smarte en verdukkinge aan Hom verloof,
soos ‘n onskuldige bruid.
Daarom het Hy jou die hemelse bruidsvertrekke waardig geag,
waar jy tot Hom bid vir hulle wat jou eer, o Allersaligste.

Nou en altyd en tot in ewigheid. Amen.
Theotokion – Toon 4        (Ὁ ὑψωθεὶς ἐν τῷ Σταυρῷ)

Laat ons ons reikhalsend haas na die Theotokos,
en met bekering as geringe sondaars neerval
terwyl ons uitroep uit die diepte van ons siel:
Meesteres, kom ons te hulp,
betoon medelye aan ons.
Haas u want ons gaan tot niet
deur ons menigte foute.
Stuur nie u dienaars verleë terug nie,
want ons het u as ons enigste hoop verkry.

Of die Kruistheotokion
Toe die al-onskuldige ooilam en Maagd
die Seun wat sy gebaar het aan die Kruis uitgestrek sien,
is sy in haar siel deur dodelike smarte getref
en het sy met geweeklag uitgeroep:
“O liefste Kind, waar is die herinnering aan u gawes en wonders
wat die ondankbare volk geniet het?
Maar nou ly U hierdie dinge om die geslag van sterwelinge te red.
Ek besing u goedhartigheid.”

Sinaksarion
Op die 29ste van vandeesmaand die gedagtenis aan die Heilige Martelaar
Kallinikos.
Verse.        Toe Kallinikos in die oond gegooi is,
              het hy die heilige krans wat na oorwinning vernoem is, verwerf.
                                          4


             Op die 29ste het ‘n vuurvlam Kallinikos verteer.
Op dieselfde dag die Gedagtenis aan die Heilige Martelares Theodota en haar
kinders.
Die Heilige Martelare, ‘n vader en ‘n moeder en hul twee kinders, wat deur vuur
vervolmaak is.
Op dieselfde dag die gedagtenis aan die Heilige Martelare Mamas en Basiliscus in
die Darius-distrik, en die Heilige Benjamin en Berius, langs die paleis van die
Hebdomon.
En die gedagtenis aan die salige Johannes die Soldaat, Konstantyn, Patriarg van
Konstantinopel, en die reggelowige Keiser Theodosius die Jongere.
Deur hul heilige gebede, o God, ontferm U oor ons. Amen.
Eksapostilarion – Toon 3 (Ἐπεσκέψατο ἡµᾶς)
Daar jy in die lewende God lewend is, Theodota,
het jy ná jou dood die lewende salf van jou bloed laat opwel,
en is jy, wat hulle bewaar wat jou met liefde besing,
waardig geag om ‘n erfgenaam van sy verbond te wees.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3        (Ἐπεσκέψατο ἡµᾶς)

U wat wyer as die hemele is en in die hemel opgeneem is, o Goeie,
versaak ons aardgeborenes hierbenede nie,
maar strek u hande uit tot die goedhartige Heer
om vir die wêreld in te tree.

Die res van die Mettediens en die Wegsending.
