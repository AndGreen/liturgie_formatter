                                        1


Menaion Desember 10 Die H. Martelare Menas, Hermogenes en Eugrafos.
Die Veranderlike vir die Vesperdiens
By “Heer, ek het U aangeroep…” maak ons voorsiening 6 verse en sing die
volgende stigiere wat die Fees voorafgaan.
Toon 1
O albesonge Martelaar Menas,
hoewel jou voetsole afgeskraap is,
jou oë deurboor en jy van jou tong wat God verkondig, ontneem is,
het jy dit baie dapper verduur,
met die oog op wat God in ruil daarvoor sou gee.
Smeek Hom daarom dat ons siele sy vrede en groot barmhartigheid geskenk mag
word.

Met sy hande afgekap
het die glorieryke Hermogenes ook die verwydering van sy voete verduur,
en terwyl hy in die vuur gerooster word,
het hy die nog groter warmte in sy hart getoon,
daar hy aan God geheg was.
Nou bid hy tot Hom
dat ons siele sy vrede en groot barmhartigheid geskenk mag word.

Met gebroke ledemate
is julle in die boesem van die see gegooi, o wyse Heiliges,
maar op grond van ‘n voortrefliker bevel
is julle na ‘n kalm hawe van behae gelei,
ná julle die slang se boosheid laat verdrink het.
Bid daarom dat ons siele vrede en groot barmhartigheid geskenk mag word.

Toon 4

Ná julle soos sterre wat baie lig gee noëties opgegaan het,
verlig julle in die uitspansel van Kerk
die hele skepping deur die lig van jul worstelinge
en die glans van jul wonders,
o Martelare wat op edele wyse oorwin het.
Daarom vier ons vandag met vreugde jul ligbringende, heilige gedagtenis,
o alsalige draers van oorwinningskranse.

Ons eer jou met luide stem as ‘n skoonklinkende voël,
o glorieryke Menas,
wat Hermogenes en Eugrafos na die woud van worstelinge geroep
en tot navolging aangetrek het,
saam met hulle aan die vyand se listige strikke ontkom
en na die Goddelike neste en hemelse hutte gevlieg het.
                                          2


Terwyl julle jul hande en voete ontneem is,
jul koppe afgekap en jul geradbraak is
en julle aan alle ander folteringe onderwerp is,
het julle Christus nie verloën
en nie offers vir die afgodsbeelde gebring nie,
maar met vreugde is julle van die tydelike lewe oorgebring
na daardie ewige, Goddelike lewe, o Martelare.

Eer aan die Vader en aan die Seun en aan die Heilige Gees.

Doksastikon – Toon 6

Jou tong is waarlik as die pen van ‘n snelskrywende skrywer bewys,
o Skoonklinkende stryder Menas,
daar dit duidelik die regte geloof en verlossende dogmas verkondig het
waardeur God verheerlik is,
en jy Hermogenes wat deur jou die Goddelike doop verkry het,
skoon in prag gemaak,
en hom ‘n medestryder en deelgenoot van jou worstelinge gemaak het,
saam met Eugrafos wat jou goed nagevolg het, o alsalige,
en waar julle nou met vrymoedigheid by die troon van die Heiland staan,
laat nie na om vir ons siele te bid nie.

Nou en altyd en tot in ewigheid. Amen.

Theotokion – Toon 6

O Eniggeborene,
een in wese met die Vader en die Gees,
wat soos U alleen weet
sonder verwarring uit die Maagd vlees aangeneem het,
bewaar u kudde in reinheid, vrede en eengesindheid
en sorg daarvoor.

Of die Kruistheotokion (op Dinsdag- en Donderdagaande) – Toon 6

Toe die reine Maagd, u Moeder, sien
hoe ‘n allerwettelose volk u onregverdiglik aan ‘n Kruis vasslaan,
is sy in haar binneste verwond, o Heiland,
soos Simeon voorspel het.

Apostiga uit die Oktoig

Eer aan die Vader en aan die Seun en aan die Heilige Gees.

Doksastikon – Toon 6

Vandag word die wyse Menas, Eugrafos en Hermogenes
as koor van martelare en reggelowige kampvegters van die gelowiges bewys,
daar hulle al die goddeloosheid van die Tiranne vernietig het.
                                          3


Daarom, synde gelyk in getal aan die Drie-eenheid wat uit drie ligte bestaan,
en deur Goddelike uitstraling wat as duisternis ervaar word, verlig,
verheug hulle hul saam met die die liggaamlose kore,
waar hulle by ons God en Heiland intree vir ons siele.

Nou en altyd en tot in ewigheid. Amen.

Theotokion – Toon 6

Strek nou u onbevlekte arms uit,
waarin u God gedra het, o Alheilige,
en beskut ons van alle toorn en geweld,
o reine Theotokos, die hoop van die wêreld.

Of die Kruistheotokion (op Dinsdag- en Donderdagaande) – Toon 6

Toe U gekruisig is, o Lankmoedige,
het U heel die aarde geskud,
maar die siele van die gelowiges bevestig.
Daarom besing en vereer ons met liefde u onbegryplike mag.

Apolitikion – Toon 8

Daar hulle deur selfbeheersing
die vurige aanslae en opwellinge van die hartstogte gedood het,
het Christus se Martelare die genade ontvang
om krankes se siektes te verdryf
en om in lewe en dood wonders te doen.
‘n Waarlik sonderlinge wonder
dat blote beendere genesinge laat opwel.
Eer aan ons God alleen!

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8

Daar hulle die wêreldse heerlikheid versmaai het,
is Menas, Hermogenes en die glorieryke Eugrafos
die vleuels van Goddelike heerlikheid gegee,
en het hulle met ‘n ywerige ingesteldheid
die las van die aaklige folteringe verduur,
sonder om die vlees te ontsien.
Toe hulle ná hul dood in die dieptes van die see gewerp is,
is hulle na die hemelse hawe gelei.
Laat ons met geloof tot hulle roep:
Bid tot Christus ons God
dat Hy vergewing van oortredinge sal skenk
aan hulle wat jul heilige gedagtenis met liefde vier.
                                         4



Eer aan die Vader en aan die Seun en aan die Heilige Gees.

Toon 1

Die wonderbare Menas,
die befaamde Hermogenes,
die Heilige Drie-eenheid se aleerwaardige paar,
het dapper die goddelose oormoed vertrap
en ná hulle deur die Krag van Gees
die allerheilige weg voltooi het,
het hulle oorwinningskranse uit die hemel ontvang.

Nou en altyd en tot in ewigheid. Amen.

Theotokion – Toon 1

U het deur die Goddelike Gees, o al-onskuldige Reine Maagd,
die Formeerder van almal, u God en Skepper, in u skoot omvat
en Hom sonder bederf gebaar.
Terwyl ons Hom verheerlik,
besing ons u as Paleis van die Koning van heerlikheid
en losprys van die wêreld.

Of die Kruistheotokion (op Woensdag- en Vrydagoggende) – Toon 1

‘n Swaard het waarlik deur die hart
van u, die reine, alonbevlekte Maagd, gegaan,
toe u u Seun aan die Kruis verhef sien,
o al-onskuldige, geseënde Maria,
die toevlug en vesting van sondaars
en steun van die wêreld.

Kontakion – Toon 4

Die Here wat jou die onverganklike kroon skenk,
het jou aan die tydelike leër ontruk, Menas,
en jou saam met jou medestryders
‘n mede-erfgenaam van die onverganklike gemaak.

Ikos

Terwyl ek jou fees met gesange kroon,
o Oorwinnaar van die Heer,
klap ek die hande oor jou worstelinge
en besing ek jou stryd,
want vir die enige Skepper van almal
is jy soos goud in ‘n smeltkroes beproef,
maar die menigte wetteloses het nie jou standvastige verstand laat wankel nie.
Want Christus wat jou die onverganklike kroon skenk,
                                             5


het jou van bo in jou worstelinge gesterk.

Sinaksarion

Op die 10de van vandeesmaand die stryd van die Christus se Heilige Martelare
Menas die skoonklinkende, Hermogenes en Eugrafos.

Verse.        Ook al kon Menas nie sing ná hy onthoof is nie, snoer hy
              die mond van goddeloosheid, om nie ‘n geraas te kan maak nie.

              Omdat Hermogenes die goddeloosheid verafsku het,
              het hy deur die swaard ‘n Martelaar van reggelowigheid geword.

              Daar jy die verwondinge deur die swaard verduur het, Eugrafos,
              is jy as ‘n snelle rietpen van God bewys, wat goed skrywe.

Op dieselfde dag is die Heilige Gemellus vervolmaak toe hy gekruisig is.

Op dieselfde dag die Gedagtenis aan ons Heilige Vader Thomas van Defurkinus.

Die Heilige Hiëromartelaar Theoteknos wat deur die swaard vervolmaak is.

Die Heilige Martelaar Marianus wat vervolmaak is, toe hy gestenig is.

Die Heilige Martelaar Eugenios wat vervolmaak is, toe hy met knuppels geslaan is.

Deur hul heilige gebede, o God, ontferm U oor ons. Amen.

Eksapostilarion – Toon 3

Deur jou welbesproke woorde en jou Goddelike wonders, Menas,
het jy jou medestryder, die heilige Hermogenes, oortuig.
Saam met hom en Eugrafos loof ons jou met vreugde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

O Maria Moeder van God,
roem van aardgeborenes, bystand van sondaars,
die enigste hoop van Christene,
behoud van die hele wêreld,
red my van die vuur se dreiging.

Apostiga: stigiere uit die Oktoig

Eer aan die Vader en aan die Seun en aan die Heilige Gees.

Doksastikon – Toon 6
                                          6



Weer het die jaarlikse gedagtenis
van die ligbakens van die wêreld vir ons voortgestraal,
Menas, Hermogenes en Eugrafos,
wat die harte van gelowiges verlig
deur hul worstelinge om Christus ontwil deur die Kruis.
Laat ons ons lofsang opdra aan Christus ons God
wat hulle daarvoor met heerlikheid en eer bekroon het.

Nou en altyd en tot in ewigheid. Amen.

Theotokion – Toon 6

Ons het God wat uit u vlees aangeneem het, leer ken, o Maagd Theotokos.
Smeek Hom dat ons siele gered mag word.

Of die Kruistheotokion (op Woensdag- en Vrydagoggende) – Toon 6

Toe sy wat U gebaar het, o Christus,
U aan die Kruis vasgeslaan sien,
is sy in die hart verwond
en het sy weeklaend uitgeroep:
“Staan op, o my Seun,
sodat ek u opstanding kan besing.”
