                   Oktoig Toon 4 - Sondagaand Vesperdiens

By "Heer, ek het U aangeroep":

Stigiere vir die Heer

Kom, ellendige siel,
volkome goddeloos,
val neer voor God en ween met vurige trane:
“Ek het gesondig.”
Maak die Regter voor die einde goedgunstig
en roep uit die hart uit tot Hom:
“My God, verwerp nie my kreune nie,
veronagsaam nie die verbryseling van my hart nie,
o Here wat ryk aan medelye is.”

Dag en nag voer die albose vyand die stryd teen my
en hou nie op om my te verlei nie.
Hy sleep my na vernietiging, die diep kuile van boosheid;
maar daar U alleen goed is, my Jesus,
red my van sy tirannie
en van alle nood
en red my, o Algoeie,
uit baie soorte straf.

Ek het ‘n woonplek geword vir gedagtes wat my teister
en my van U vervreenm, o Meester.
Ek het u gebooie ter syde gestel,
ek wou nooit u wil doen nie;
maar laat dit U behaag om in my te woon, o Heer,
deur die oorvloed van u barmhartigheid,
en leer my om u wil te doen
want U is goed en mensliewend.
.
Stigiere vir die Liggaamlose Magte

U het die leërskare en Goddelike range van die Engele
as aanvaarbare wonings en algeëerde vate van goddelike glans voorberei,
om u heerlikheid te aanskou
en om om u troon te staan,
waar hulle u woord kragtig in mag volbring
en u bevele ywerig uitvoer, o Mensliewende.

Daar U Uself, wat goed is, wou openbaar, o Beginlose,
as ‘n see van goedertiernheid,
het U deur u almagtige wil en u Goddelike bevel
die kore van die Engele en die range van die Magte geskep;
want dit was waarlik nodig
dat die goeie uitgestort moes word en voort moes gaan,
en dat u gawes vermenigvuldig moes word, Meester.


                                      1
Sesvlerkige Serafim, veelogige Gerubim en verhewe Trone staan in u diens
en deel regstreeks in u liggewende glans.
Heerskappye, Vorstedomme, Magte, Aartsengele, Engele en Goddelike
Kragte, besing u heerlikheid,o Almagtige,
terwyl hulle by U intree vir ons.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

Daar u voorbidding wat nooit slaap nie en ‘n blywende intrede by die Here
ontvang het, Alreine Jonkvrou,
maak die versoekings van my ellendige siel aan die slaap,
bring die golwe daarvan tot bedaring
en troos my hart wat in beproewing verkeer, so smeek ek u
en gee genade aan my denke dat ek u op waardige wyse mag verheerlik.

Apostiga van Ootmoed

Heer, met trane wil ek die skuldbekentenis van my sondes afwas,
en U deur bekering vir die res van my lewe behaag;
maar die vyand mislei my
en voer ‘n stryd teen my siel.
O Here, red my voor ek heeltemal ten gronde gaan.

Vers.        Ek het my oë opgeslaan tot U wat in die hemel woon. Kyk, soos
             die oë van die knegte is op die hande van hul meesters, soos
             die oë van ‘n diensmaagd is op die hande van haar meesteres,
             so is ons oë op die Here ons God, totdat Hy Hom oor ons
             ontferm.

Wie word nie gered as hy in ‘n storm beland
en hom na hierdie hawe haas nie?
Of wie wat leed ervaar en voor hierdie siekehuis neerval,
word nie genees nie?
Skepper van alles en Geneesheer van die siekes,
red my voor ek heeltemal ten gronde gaan.

Vers.        Ontferm U oor ons, Here, ontferm U oor ons, want ons is meer
             as versadig van veragting, meer as versadig is ons siel; laat
             daar smaad wees vir hulle wat gedy en veragting vir die
             trotsaards.

Vir die Martelare
Christus ons God,
wat deur die gedagtenisse van u Heiliges verheerlik word,
waar U deur hulle gesmeek word,


                                      2
stuur u groot barmhartigheid oor ons neer.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

Verheug u, Wolk van lig,
verheug u, ligtende Lampstaander,
verheug u, Mannakruik,
verheug u, Aäron se staf,
verheug u, Braambos wat nie verbrand nie,
verheug u, Lamp, wees gegroet, Troon,
verheu u, heilige Berg,
verheug u, Paradys,
verheug u, heilige Tafel,
verheug u, mistieke Poort,
verheug u, die hoop van almal.




                                      3
Oktoig Toon 4 - Maandagaand Vesperdiens

By "Heer, ek het U aangeroep":

Stigiere vir die Heer

In navolging van die Kananése vrou,
hou van agter aan Christus vas, my siel, en roep keer op keer:
“Ontferm U oor my, o Meester.
ek het geen kind nie, maar onregeerbare vlees,
deur demone geteister.
Dryf die brandende koors daarvan uit, so smeek ek,
bring tot bedaring die onbedwingbare opwelling daarvan
en dood dit uiteindelik deur die vrees vir U, o Christus,
deur die smekinge van haar wat U onbevlek ontvang
en aan U geboorte gegee het,
en van al die Heiliges,
o Weldoener, ryk aan barmhartigheid.”

U het Jona eens uitgestuur, o Christus,
om vir die sondige Nineviete te preek.
Hulle het hulle bekeer en het woede in medelye verander,
en is verlos van vernietigende toorn.
Mensliewende, stuur ook my, u onwaardige dienaar, u magtige hulp,
dat ek my van my tallose oortredinge mag afkeer,
op die paaie van bekering gelei mag word
en ween wanneer ek bitterlik kreun
om deur u barmhartigheid van my baie foute verlos te word.

U het in die wêreld gekom om sondige sterwelinge te red,
en hulle tot bekering te roep, daar U goedhartig is.
Ontferm U ook oor my wat U meer as almal vertoorn het,
O Medelydende;
red my deur u goedertierenheid, lei my op die weg van bekering,
gee my gedagtes van berou
terwyl U my hart deur u genade
nederig, eenvoudig, vry van bemoeisug en sagmoedig maak, my Heiland,
daar U goedhartig is.

Stigiere vir die Voorloper

Deur jou gebede, salige Johannes,
verlig my siel wat swart geword het deur die boosaardigheid van die slang,
en lei my, so smeek ek jou, om reguit paaie te bewandel
wat lei na die salige lewe,
sodat ek, jou nuttelose dienaar,
deur my bede te ontvang,
jou immer met ywer mag verheerlik, o Al-wonderbare.




                                      4
Daar jy die spruit van ‘n onvrugbare vrou is, geëerde Voorloper,
smeek ek jou met bekering, o alsalige,
laat my siel wat onvrugbaar is in enige goeie daad,
vrugte aan God bied;
sodat ek, jou nuttelose dienaar, gered mag word
en so jou moedige dade en vurige beskerming groot maak.

Allerregverdige Regter, Mensliewende,
wat die hart ken, en God wat die bose nie gedenk nie,
stel my, die verlorene, nie in die oordeelsuur tot skande nie, o Woord,
maar word nou deur die heilige gebede van die goddelike Doper omgehaal
en red my die rampsalige, smeek en bid ek U, o Jesus,
wat alle goedheid te bowe gaan en die Redder van ons siele.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

Ek het in alle opsigte ‘n nuwe Esau geword, o Al-onbevlekte,
meer as almal aan hartstoge onderworpe,
skyn ek alleen ellendig te wees,
skyn ek alleen geheel ontdaan van goddelike deug te wees.
Wie sal dan nie vir my ween nie?
Wie sal my ondergang nie beklaag nie?
Daarom roep ek voor die einde tot u:
“Ek het gesondig, o Meesteres,
red my soos wat u Seun eens die Verlore Seun gered het.”

Apostiga van Ootmoed

Heer, met trane wil ek die skuldbekentenis van my sondes afwas,
en U deur bekering vir die res van my lewe behaag;
maar die vyand mislei my
en voer ‘n stryd teen my siel.
O Here, red my voor ek heeltemal ten gronde gaan.

Vers.        Ek het my oë opgeslaan tot U wat in die hemel woon. Kyk, soos
             die oë van die knegte is op die hande van hul meesters, soos
             die oë van ‘n diensmaagd is op die hande van haar meesteres,
             so is ons oë op die Here ons God, totdat Hy Hom oor ons
             ontferm.

Wie word nie gered as hy in ‘n storm beland
en hom na hierdie hawe haas nie?
Of wie wat leed ervaar en voor hierdie siekehuis neerval,
word nie genees nie?
Skepper van alles en Geneesheer van die siekes,
red my voor ek heeltemal ten gronde gaan.



                                      5
Vers.        Ontferm U oor ons, Here, ontferm U oor ons, want ons is meer
             as versadig van veragting, meer as versadig is ons siel; laat
             daar smaad wees vir hulle wat gedy en veragting vir die
             trotsaards.

Vir die Martelare

Soos wat U die heilige Martelare se lydsaamheid aanvaar het,
aanvaar van ons ‘n loflied, o Mensliewende,
en skenk ons deur hul gebede u groot barmhartigheid.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

Ek smeek u, Veel-gepresene,
allerskone paleis van die Koning,
reinig my denke wat met alle foute bevlek is,
en maak my ‘n aangename woonplek vir die hooggoddelike Drie-eenheid;
sodat ek, u nuttelose dienaar,
u mag en groot goedhartigheid mag groot maak.




                                     6
                   Oktoig Toon 4 - Dinsdagaand Vesperdiens
By "Heer, ek het U aangeroep":

Stigiere vir die Kruis

Toe U my eens uit die aarde geskep het, o Mensliewende,
het U my met u eie beeld vereer,
en my die vreugde van die Paradys geskenk;
en toe ek deur die boom van kennis verlok is en in die bederf geval het,
het U my weer opgehef,
U die Onsterflike, wat sterflik geword het
en deur u onmeetlike barmhartigheid en diepe neerdaling gekruisig is .

My Skepper en Heer, het deur onmeetlike medelye,
sonder om sy Voortbrenger te verlaat,
op aarde kom woon, Homself ontledig
en daar Hy goed is en, soos dit Hom behaag het,
die vorm van ‘n dienskneg uit die Maagd aangeneem.
Hy, die Onsterflike, het Kruisiging ondergaan
en in die vlees gely,
die dood beëindig en die mensdom gered.

Toe U in u goedhartigheid gekruisig is, o Meester,
het U die sonde saam met U gekruisig.
U het die vloek deur die deursteking met die spykers uitgewis
en die skuldbrief van die Eersgeskapene opgeskeur
deur met ‘n spies in u sy gesteek te word, o Christus.
Ek besing u lyding, ek verheerlik u Opstanding,
waardeur U lewe gegee het aan almal wat deur die hartstogte gedood is.

Ander stigiere, vir die Theotokos
Vee die vlek van my ellendige hart af, Algeprese Theotokos,
en reinig die wonde en die swere daarvan wat van die sonde af kom, o Reine,
en bring my rustelose denke tot bedaring;
sodat ek, u ellendige en nuttelose dienaar,
u mag en groot hulp mag groot maak.

Alonskuldige Maagd en Moeder,
verander die swakheid en laksheid van my siel
na sterkte en krag om met vrees en liefde
Christus se gebooie uit te voer en te doen
sodat ek mag vlug van die onuithoudbare vuur
en deur u die hemelse erfenis en die lewe sonder einde mag ontvang,
en altyd met vreugde vervul mag wees.

Die allervreeswekkende donkerheid van die dood put my siel uit, o Bruid van
God,



                                      7
terwyl die vergelding van die demone immer gereed maak om dit te verwar en
te laat bewe, o Goeie.
Verlos my van hulle, o Maagd wat die huwelik nie geken het nie,
en plaas my in die hawe van verlossing
en die aandlose lig van die Heiliges.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Kruistheotokion

Die Alreine Meesteres,
het toe sy aanskou hoe Christus gedood word
en hoe Hy die bedrieer dood,
geweekla en bitterlik uitgeroep tot Hom wat uit haar skoot voortgekom het.
Met verwondering vervul oor sy lankmoedigheid was sy verslae.
“My geliefde Kind, vergeet u dienares nie,
moet my nood nie uitrek nie, o Mensliewende.”

Apostiga vir die Kruis
U het vir ons, o Christus,
‘n onoorwinlike wapen gegee,
U Kruis, en daarmee oorwin ons
die aanvalle van die vyand

Vers.         Ek het my oë opgeslaan tot U wat in die hemel woon. Kyk, soos
              die oë van die knegte is op die hande van hul meesters, soos
              die oë van ‘n diensmaagd is op die hande van haar meesteres,
              so is ons oë op die Here ons God, totdat Hy Hom oor ons
              ontferm.

Deur u Kruis altyd as hulp te hê, o Christus,
vertrap ons maklik die strikke van die vyand.

Vers.         Ontferm U oor ons, Here, ontferm U oor ons, want ons is meer
              as versadig van veragting, meer as versadig is ons siel; laat
              daar smaad wees vir hulle wat gedy en veragting vir die
              trotsaards.

Vir die Martelare

Daar julle vrymoedigheid by die Heiland het, o Heiliges,
bid sonder ophou vir ons sondaars
en vra om vergifnis van oortredinge
en vir ons siele die groot barmhartigheid.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.



                                       8
Kruistheotokion

Toe die Ooilam wat U gebaar het U, die Lam en Herder, op die kruishout sien,
het sy getreur en soos ‘n moeder hardop tot U geroep:
“O my geliefde Seun,
so beloon die ongehoorsame volk wat voordeel uit u grootste wonders getrek
het U.
Maar eer aan u onsegbare en Goddelike neerdaling, o Mensliewende."




                                     9
               Oktoig Toon 4 – Woensdagaand Vesperdiens

By "Heer, ek het U aangeroep":

Stigiere vir die Apostels

Deur met dappere vasberadenheid te stry, o glorieryke Apostels,
op edele wyse verskans deur die volle wapenrusting van die Gees,
is julle teen die trotsaard opgestel,
en deur al die mag van die demone te vernietig,
het julle die siele van mense soos buit gegryp;
daarom vereer ons julle vir ewig.

Deur die net van die Geloof in die vorm van die Kruis te ontvou,
het die heilige twaalftal Apostels
al die nasies vir die kennis van U gevang, o Christus,
en het hulle die soutsee van die hartstogte laat opgedroog;
daarom smeek ek U,
deur hul al-aanvaarbare gebede
roep my terug van die diepte van oortredings.

Laat die deur God verkore, algeëerde twaalftal Apostels
vandag met heilige liedere geprys word,
Petrus en Paulus, Jakobus, Lukas, Johannes en Matthéüs
en Thomas, Markus, Simon en Filippus,
en laat die glorieryke Andreas
nou saam met die heilige en wyse Bartholomeüs
en die res van die Sewentig vereer word.

Ander Stigiere, vir die Heilige Nikolaas

Die Goddelike genade van die Gees het jou met Goddelike mirre gesalf,
allerheilige Nicholas, wat Myra gelei,
die eindes van die wêreld deur jou deugde gesalf,
en altyd deur jou welriekende gebede
die slegte reuk van die hartstogte verdryf het;
daarom prys ons jou met geloof en vier ons jou alheilige gedagtenis.

As ligbaken wat nie ondergaan nie,
‘n ster vir die hele wêreld wat aan die uitspansel van die Kerk skyn, o
Nikolaas,
en die wêreld verlig terwyl dit die mis van ontsettende gevare verdryf,
die winter van wanhoop uitdryf en ‘n diepe rustigheid skep,
noem ons jou soos gepas salig.

In persoon teenwoordig sowel as deur in drome te verskyn,
allerheilige vader Nikolaas,
het jy diegene gered wat op onregverdige wyse gedood sou word,
as medelydend, as liefhebber van die goeie, as allervurige bevryder,
as ware kampvegter vir hulle wat in geloof om jou hulp vra,


                                       10
mede-burger van die Engele, gelyke van die Heiliges en Profete.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion

U het God die onomvatlike in u skoot omvat,
toe Hy in mensliewendheid mens geword het
en deur ons stof van u te neem, het hy dit waarlik vergoddelik.
Verag my nie in my huidige verdrukking nie, o Alreine,
maar ontferm u spoedig oor my
en bevry my van alle kwaadgesindheid en skade van die bose.

Apostiga vir die Apostels.

U het die koor van Apostels verlig, o Christus,
deur die Heilige Gees;
reinig ons ook deur hulle van die smet van sonde, o God,
en ontferm U oor ons.

Vers.        Ek het my oë opgeslaan tot U wat in die hemel woon. Kyk, soos
             die oë van die knegte is op die hande van hul meesters, soos
             die oë van ‘n diensmaagd is op die hande van haar meesteres,
             so is ons oë op die Here ons God, totdat Hy Hom oor ons
             ontferm.

Die Heilige Gees, o Christus ons God,
het die ongeletterde Dissipels as leraars verklaar
en deur die veelstemmige harmonie van tonge die dwaling beëindig,
daar Hy Almagtig is.

Vers.        Ontferm U oor ons, Here, ontferm U oor ons, want ons is meer
             as versadig van veragting, meer as versadig is ons siel; laat
             daar smaad wees vir hulle wat gedy en veragting vir die
             trotsaards.

Vir die Martelare

Lewende slagoffers, geestelike brandoffers,
Martelare van die Heer,
volmaakte offers aan God,
wat God ken en deur God geken word,
skape wie se kraal vir wolwe ondeurdringbaar is,
bid dat ook ons saam met julle versorg mag word by die waters waar rus is.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion


                                      11
Verlos ons van ons nood, o Moeder van Christus ons God,
wat die Skepper van alle dinge gebaar het;
dat ons almal tot u mag roep:
“Verheug u, enigste beskerming van ons siele.”




                                   12
                 Oktoig Toon 4 – Donderdagaand Vesperdiens
By "Heer, ek het U aangeroep":

Stigiere vir die Kruis

Toe die hele skepping U gekruisig sien, o lankmoedige Woord,
is dit verander en het dit gesidder,
terwyl die aarde, heeltemal geskud, gebewe het;
die voorhangsel van die tempel het uit vrees geskeur toe U bespot is,
en rotse is gesplyt uit vrees en die son het sy strale onttrek
daar hulle U hul Skepper geken het.

Die ewige skuldbrief van Adam die voorvader is opgeskeur
toe u sy deurboor is, o baie Barmhartige,
en die verworpe menslike natuur is deur u druppels bloed geheilig
terwyl dit uitroep: Eer aan u mag, eer aan u goddelike Kruisiging,
Jesus die almagtige, die Redder van ons siele.

Hoe durf die allerwettelose volk U veroordeel, die onsterflike Regter,
wat in die woestyn van ouds die wet geskryf het
vir Moses wat God aanskou het?
Hoe is hulle, toe hulle die Lewe van almal dood aan die boom sien,
nie heeltemal verbyster nie;
het hulle nie in hul denke oorweeg dat U alleen die Heer en Meester van die
skepping was nie?

Ander stigiere, vir die Theotokos

O Meesteres, neem my aan
wat deur die aanslae van die demone in verwarring gebring word
en in die kuil van vernietiging gewerp word;
vestig my op ‘n rots van deugde
terwyl u die planne van hulle met slegte bedoelings verstrooi
en maak my waardig om die gebooie van u Seun ons God uit te voer
sodat ek op die dag van oordeel vergifnis mag ontvang.

Ek het onder bloeddorstige diewe verval, al-onskuldige Jonkvrou,
en ek is deur hulle aanvalle
van die onbederflike kleed van die heerlikheid daar Bo ontdaan.
Ek is genadeloos deur hulle gewond
en is halfdood neergegooi in ‘n bose plek.
Maar haas u, strek u hand uit
en hef my op, so smeek ek u.

Ek lê op ‘n bed van onverskilligheid, o Al-onskuldige,
ek bring my lewe deur in luiheid
en ek vrees die oomblik van die einde, o Theotokos,
dat die albose slang my ellendige siel soos ‘n wolf genadeloos sal verslind.
Haas u in u goedertierenheid daarom
en wek my voor die einde tot bekering.


                                      13
Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Kruistheotokion

Toe die son en die maan U, o Mensliewende,
sien hang het aan ‘n boom,
het hulle hul strale verberg, o my Christus,
Son van Geregtigheid,
en die fondamente van die aarde is deur vrees vir u mag geskud.
Maar u Moeder, in haar diepste wese gewond, het tot U uitgeroep:
“O Jesus wat alle goedheid te bowe gaan,
eer aan u goedhartigheid.”

Apostiga vir die Kruis

U het vir ons, o Christus,
‘n onoorwinlike wapen gegee,
U Kruis, en daarmee oorwin ons
die aanvalle van die vyand

Vers.         Ek het my oë opgeslaan tot U wat in die hemel woon. Kyk, soos
              die oë van die knegte is op die hande van hul meesters, soos
              die oë van ‘n diensmaagd is op die hande van haar meesteres,
              so is ons oë op die Here ons God, totdat Hy Hom oor ons
              ontferm.

Deur u Kruis altyd as hulp te hê, o Christus,
vertrap ons maklik die strikke van die vyand.

Vers.         Ontferm U oor ons, Here, ontferm U oor ons, want ons is meer
              as versadig van veragting, meer as versadig is ons siel; laat
              daar smaad wees vir hulle wat gedy en veragting vir die
              trotsaards.

Vir die Martelare

O Christus God,
deur die gedagtenis van u Heiliges verheerlik,
stuur deur hul smeking u groot barmhartigheid op ons neer.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Kruistheotokion

Treur nie oor My nie, o Moeder,
terwyl u u Seun en God sien hang aan ‘n boom,



                                      14
Hy wat die aarde ongehinderd bo die waters gehang en die hele skepping
gevorm het;
want Ek sal opstaan en verheerlik word
en met krag die paleise van die Onderwêreld verbrysel,
en Ek sal die mag daarvan laat verdwyn
en omdat Ek goedhartig is, die gevangenes van die boosheid daarvan bevry
en hulle bring na my eie Vader, daar Ek mensliewend is.




                                   15
                   Oktoig Toon 4 – Vrydagaand Vesperdiens
By "Heer, ek het U aangeroep":
Stigiere vir die Heer

O Here my God,
vernietig die dodelike hartstogte van my hart;
want as U ‘n huis van die vlees afbreek en ‘n huis van die gees bou,
sal hy wat die stryd teen my siel voer tevergeefs wag hou.
O Here, voor ek uiteindelik vernietig word, red my.

U het my die vyand gegee, o Barmhartige,
as gawe en gésel van onderrig tot my voordeel;
want sy boosheid werk saam met my in ‘n keuse wat nie nuttig is vir die goeie
nie;
terwyl ek nie my toevlug in dankbare gebed tot U neem nie.
O Here, voor ek uiteindelik vernietig word, red my.

U het Lyding en die dood vir my aanvaar,
sodat U as Gewer van lewe
my kon bevry van die hartstogte en die bederf van die dood,
en my my hartstogteloosheid van voorheen kon teruggee;
O Heiland, hef my daarom op waar ek in die graf van sonde lê
voor die ewige dood my in besit neem.

Ander stigiere, vir die Theotokos

O Meesteres, Meesteres,
verlos my van lae en vuil verlangens,
want hulle besoedel al die sintuie van my siel en liggaam;
O Reine, terwyl ek dan met bekering uitroep, smeek ek u:
O Meesteres, red my voor ek uiteindelik vernietig word.

Helaas! Wat sal van my word,
wat kan ek doen waar ek sedert my jeug aan die hartstogte verslaaf is?
Sal ek selfs op my oudag die vrugte van bekering aan Christus kan toon?
Want dit is by uitstek my gewoonte, selfs meer as die bedrieër, wat my
bedrieg.
O Meesteres, red my voor ek uiteindelik vernietig word.

Gee my trane, o Theotokos,
en skep vir my ‘n verbryselde hart,
skenk my ook belydenis van my lewenslange foute,
sodat ek met u hulp die oorblywende tyd van my lewe
in berou mag deurbring en kwytskelding mag vind.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion


                                      16
Dawid die Profeet, wat deur u voorvader van God was,
het oor u geprofeteer
teenoor Hom wat groot dinge aan u gedoen het:
Die Koningin staan aan u regterhand.
Want Hy het u as die leweskenkende Moeder getoon,
Hy wat as God dit goed gevind het,
om sy beeltenis te herstel,
wat deur die hartstogte bedorwe was,
en om die skaap wat in die berge verdwaal het te vind,
dit sy skouers te neem
 en dit te bring na die Vader
en deur sy eie wil te verenig met die hemelse kragte
en ook om die wêreld
te verlos, o Theotokos,
Christus wat oor groot en ryke barmhartigheid beskik.

Apostiga vir die Martelare

Soos wat U die heilige Martelare se lydsaamheid aanvaar het,
aanvaar van ons ‘n loflied, o Mensliewende,
en skenk ons deur hul gebede u groot barmhartigheid.

Vers: Wonderbaar is God in sy Heiliges.

O Heiliges wat vrymoedigheid teenoor die Heiland het,
bid sonder ophou vir ons sondaars,
en vra om vergifnis van ons oortredinge,
 en vir ons siele sy groot barmhartigheid.

Vers. Wat die heiliges in sy land betref, Hy het sy hele wil wonderbaar onder
      hulle gemaak.

Lewende slagoffers, geestelike brandoffers,
Martelare van die Heer,
volmaakte offers aan God,
wat God ken en deur God geken word,
skape wie se kraal vir wolwe ondeurdringbaar is,
bid dat ook ons saam met julle versorg mag word by die waters waar rus is.

Vers: Salig is hulle wat U uitgekies en aangeneem het.

Vir die Dooies

Laat rus, o Heiland die siele van u dienaars,
by die siele van die vervolmaakte regverdiges
en bewaar hulle in die salige lewe wat van U af kom, o Mensliewende.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.


                                     17
Theotokion

Daar ons u as hoop en beskerming het, o Theotokos,
is ons nie bang vir die aanslae van vyande nie,
want u red ons siele.




                                   18
