                                          1


Menaion September 1 Die Kerklike Nuwejaar en die H. Simeon die Suilbewoner
Die Veranderlike vir die Vesperdiens
Ons doen die Eerste Stasis uit die Psalmboek, t.w. “Geseënd is die man…”
By “Heer, ek het U aangeroep…” maak ons voorsiening vir 10 verse…
Toon 1       (Τῶν οὐρανίων)
Daar ons die gebed van Christus geleer het
wat Hy in sy eie woorde gespreek het
en wat van sy Goddelike lering getuig,
laat ons daagliks tot die Skepper uitroep:
“Onse Vader wat in die hemele woon,
gee ons ons daaglikse brood,
terwyl U ons oortredinge oorsien.”

Soos die liggame van die Hebreërs,
wat waarlik aan U, die Meester van almal, ongehoorsaam was,
eens tereg in die woestyn verstrooi is,
verstrooi ook nou by die Doderyk
die beendere van die ongelowige, goddelose Hagarene,
soos dit in die Psalms geskrywe staan, o Christus.

U wat eens op die berg Sinai die tafels geskryf het,
het nou self in die stad Nasaret, o Christus God,
in die vlees die profeteboek ontvang om te lees.
En ná U dit toegemaak het,
het U die mense geleer dat die Skrif in U vervul is.

Stigiere van die Heilige Simeon die Suilbewoner - Toon 5
Jy het ‘n goeie leer ontdek, o Heilige Vader,
waardeur jy in die hoogte opgegaan het.
Elía het daarvoor ‘n vurige strydwa verkry,
dog hý het sy weg na bowe nie aan ander agtergelaat nie,
maar selfs ná jou dood het jy nog jou suil.
O Heilige Simeon, hemelse mens en aardse engel,
ligbaken van die wêreld wat nooit slaap nie,
bid dat ons siele gered mag word.

O Heilige Vader,
as die suil kon praat,
sou dit nie opgehou het om jou arbeid, moeite en weeklagte te verkondig nie.
Want, al het dit jou gedra
word dit self gedra, soos ‘n boom wat uit jou trane groei.
Engele was verbaas, mense het hulle verwonder
en demone het jou geduld gevrees.
O Heilige Simeon, bid dat ons siele gered mag word.
                                         2



Deur die krag van die Goddelike Gees, Heilige Vader,
het jy jou Meester nagevolg
en die suil soos ‘n kruis bestyg.
Hy het almal se skuldbrief uitgewis,
maar jy het die opstandigheid van die hartstogte verbreek,
Hy soos ‘n skaap, jy soos ‘n slagoffer,
Hy aan ‘n Kruis en jy bo-op ‘n suil.
O Heilige Simeon, bid dat ons siele gered mag word.

Toon 2
Die van kleins af Heilige Simeon
het as goeie vrug uit ‘n goeie wortel gespruit,
en is eerder deur genade as melk gevoed.
En daar hy sy liggaam op ‘n rots verhef
en sy denke hoog tot God verhef het,
het hy deur die deugde vir hom ‘n woning hoog in die lug gebou
en deur saam met die Goddelike Magte in die hoë te verkeer,
het hy ‘n woning van Christus,
die God en Verlosser van ons siele, geword.

Jou gedagtenis duur tot in ewigheid, Heilige Vader Simeon,
asook die sagmoedigheid van jou hart, o salige dienaar.
Want al het jy, die goeie herder, van ons weggegaan,
het jy nie in die gees van ons weggegaan nie.
Waar jy met liefde by God staan
en saam met die Engele in die hemele ‘n koordans vorm,
bid saam met hulle dat ons siele gered mag word.

Toon 2 – deur Kiprianos
Jou reliekekis wel genesinge op,
o al-loflike Vader,
en jou heilige siel, wat saam met die Engele is, verheug hom tereg.
Daarom, daar jy vrymoedigheid by die Here het, o Heilige,
en saam met die Liggaamloses in die hemele ‘n koordans doen,
smeek Hom dat ons siele gered mag word.

Toon 2 – deur Germanus

Jy het die mees verhewe filosofie liefgehad, o Goddraende,
en jou buite die wêreld bevind,
daar jy bo die sigbare gelewe het.
En jy is as vlekkelose, heilige spieël van God geopenbaar.
En daar jy altyd met die lig verenig was,
het jy nog meer lig ontvang
en baie duidelik ‘n salige einde bekom.
O wyse Simeon, bid vir ons siele.
                                          3


[Daar is ook 6 stigiere van die Allersalige Theotokos en 6 van die Veertig
Martelaresse, wat nog vertaal kan word]
Eer aan die Vader en aan die Seun en aan die Heilige Gees.
Van die Heilige Veertig Martelaresse – Toon 6 deur Germanus
Groot is U, o Heer, en verheerlik tot in ewigheid.
Want kyk, die skare van veertig maagdelike askete nader U, die enige God,
ná hulle die goeie belydenis met vrymoedigheid afgelê het.
Deur die gebede van u martelaresse,
skenk ons die vergewing, o Heer.

[Of:
Eer aan die Vader en aan die Seun en aan die Heilige Gees.
Van die Heilige Simeon die Suilbewoner
Toon 6 – deur Germanus
O geheiligde Simeon,
Goddelike genade omgeef jou reliekekis.
Daarom sal ons ons na die mirregeur van jou wonders haas
en genesing van ons siektes daaruit put.
Maar, o Heilige Vader,
smeek Christus ons God, ten behoewe van ons siele.]

Nou en altyd en tot in ewigheid. Amen.
Van die Nuwejaar – Toon 6         deur Bizantius
O beginlose Woord en Seun,
wat met die heilige Gees verenig is,
en saam alle dinge bewerk en geskep het,
seën die jaarkring
en bewaar die menigtes Reggelowiges in vrede,
deur die gebede van die Theotokos en al u Heiliges.

[Of:
Nou en altyd en tot in ewigheid. Amen.
Van die Allersalige – Toon 6
Vandag roep die eerwaardige fees van die Theotokos ons byeen.
Laat ons daarom met vreugde en blydskap
voor hierdie eerwaardige ikoon neerval en uitroep en sê:
O Allersalige Theotokos, die tussengangster en beskermster
van hulle wat naas God hul toevlug neem tot u,
bewaar u stad onkwesbaar van vyandige aanvalle.
Want deur u onoorwinlike bystand skenk u vrede en versoening van sondes
aan hulle wat u ikoon met liefde vereer, o Onbevlekte.]
                                            4


Die Lesing van die Nuwejaar uit die Profesie van Jesája (61:1-10).
Die Gees van die Here is op My, omdat Hy My gesstuur het om die evangelie aan
die armes te bring, om die wat verbryseld van hart is, te genees, om aan
gevangenes vrylating te verkondig en aan blindes herstel van gesig; om die
aangename jaar van die Here aan te kondig en ‘n dag van die vergelding vir onse
God, om al die treurendes te troos, dat vir hulle wat oor Sion treur, gegee word
heerlikheid in plaas van as, vreugde-olie vir die treurendes, ‘n gewaad van
heerlikheid in plaas van ‘n gees van onverskilligheid; en hulle sal genoem word
geslagte van geregtigheid, ‘n planting van die Here tot verheerliking. En hulle sal die
ou verlate plekke bou, die verwoeste plekke van voorheen, en hulle sal die verlate
stede weer oprig en nuut maak wat woes was van geslag tot geslag. Die
vreemdelinge sal kom en julle kleinvee oppas, en uitlanders sal julle ploegmanne en
wingerdwerkers wees. Maar júlle sal priesters van die Here genoem word; aan julle
sal gesê word: Dienaars van onse God! Julle sal die krag van die nasies verorber en
deur hulle rykdom sal julle bewonder word. In plaas van jul skande, sal julle dubbeld
ontvang en in plaas van die smaad sal daar oor hul deel gejubel word. Daarom sal
hulle hul land ‘n tweede keer erf, en sal ewige vreugde oor hul hoof wees. Want Ek
is die Here, wat geregtigheid lief het en buit wat uit onreg kom, haat. En Ek sal hul
harde werk aan die regverdiges gee en ‘n ewige verbond met hulle sluit. En hulle
nageslag sal bekend word onder die nasies en hulle nakomelinge onder die volke;
en hy wat hulle sien, sal van hulle erken, dat hulle ‘n nageslag is wat vir ewig deur
God geseën is. En hulle sal hulle met vreugde in die Here verheug.
Die Lesing van die Nuwejaar uit Levitikus (26:3-10 en uittreksel)
Die Here het tot die kinders van Israel gespreek en gesê:
As julle in my insettinge wandel en my gebooie hou en dit doen, sal Ek julle reën gee
op sy tyd, en die land sal sy opbrengste gee, en die bome van die vlaktes sal hulle
vrugte gee. En die dorstyd sal vir julle aanhou tot die druiwe-oes, en die druiwe-oes
sal aanhou tot die saaityd, en julle sal jul brood tot versadiging eet en veilig in julle
land woon, en daar sal niemand wees wat julle verskrik nie. En Ek sal die wilde diere
uit julle land laat verdwyn, en geen oorlog sal deur julle land trek nie, en jul vyande
sal voor julle val, en vyf van julle sal honderd agtervolg, en honderd van julle sal
tienduisende agtervolg; en Ek sal met aandag na julle kyk en julle seën en julle
vergroot en julle vermeerder en Ek sal my verbond met julle sluit. En julle sal die oue
eet en die oue der oue, en die oue uitbring om vir die nuwe plek te maak. En my siel
sal van julle geen afsku hê nie, en Ek sal onder julle wandel en Ek sal julle God
wees, en júlle sal vir My ‘n volk wees.

Maar as julle nie na my luister nie en nie hierdie insettinge uitvoer nie, maar daaraan
ongehoorsaam is en as julle siel van my verordeninge ‘n afsku het, sodat julle nie al
my gebooie doen nie, dan sal Ék dit so aan julle doen: Ek sal moeilikheid oor julle
bring: julle sal ook tevergeefs julle saad saai, en julle vyande sal julle arbeid opeet.
En Ek sal my aangesig teen julle stel, en julle sal voor jul vyande val; en hulle sal
julle vervolg, en julle sal vlug, hoewel niemand julle agtervolg nie.
En Ek sal die oormoed van jul hoogmoed verbrysel, en sal die hemel vir julle maak
soos yster en die aarde soos koper. En julle krag sal tevergeefs wees, en julle land
                                           5


sal sy opbrengs nie gee nie, en die bome van die land sal hulle vrugte nie gee nie.
En Ek sal die wilde diere van die land onder julle in stuur, en die swaard wat oor julle
kom sal julle vee uitroei en julle min maak. En julle land sal verlate wees en julle
krale sal verlate wees; omdat julle verdraaid teenoor my gewandel het, sal Ek ook
met ‘n verdraaide grimmigheid teenoor julle wandel, sê die Here God, die Heilige van
Israel.
[Die Lesing van die Heilige Veertig Martelaresse uit Spreuke (31:10-20)
Wie sal ‘n manmoedige vrou vind? Want so ‘n vrou is kosbaarder as waardevolle
stene.
Die hart van haar man vertrou op haar, so ‘n vrou sal nie ‘n behoefte aan goeie buit
hê nie.
Want sy werk haar hele lewe lank tot haar man se voordeel.
Sy vergader wol en vlas, en maak dit bruikbaar met haar hande.
Sy het soos ‘n skip geword wat ver handel dryf en sy vergader haar rykdom en sy
het snags opgestaan en voedsel vir die huisgesin en werk vir die diensmeisies
gegee.
Ná sy ‘n stuk grond gesien het, het sy dit gekoop, en van die vrug van haar hande
het sy haar eiendom beplant.
Ná sy haar lende met krag omgord het, het sy haar arms vir werk uitgesteek.
Sy het gesmaak dat dit goed is om te werk, en haar lamp word die hele nag lank nie
gedoof nie.
Sy strek haar voorarms uit na wat voordelig is, en sy steek haar hande na die spoel
uit.
Sy het haar hande vir die behoeftige oopgemaak, en haar gewrig na die arme
uitgestrek.
Haar man is nie besorg oor hulle wat by die huis is, wanneer hy iewers draal nie,
want almal wat by haar is, is geklee.
Sy het vir haar man ‘n tweevoudige mantel gemaak, en vir haar self klere van linne
en purper.
En haar man word bewonder in die poorte, wanneer in hy in vergadering met die
oudstes en inwoners van die land sit.
Sy het linneklede gemaak en aan die Fenisiërs verkoop en gordels aan die
Chananiete.
Sy het haar met krag en majesteit beklee, en haar in haar laaste dae verheug.]
Die lesing van die Heilige Simeon die Suilbewoner uit die Wysheid van Salomo
(4:7-15)
                                              6


Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.
[Die Lesing van die Allersalige uit die Profesie van Esegiël (43:27 & 44:1-4)
So sê die Here: “Die priesters moet op die agtste dag en verder jul brandoffers en jul
heilsoffers op die altaar berei; en Ek sal julle aanvaar, spreek die Here Here.” Toe
het hy my teruggebring op die weg van die buitenste poort van die heiligdom wat na
die ooste kyk; en dit was gesluit.
En die Here het vir my gesê: “Seun van die mens, hierdie poort sal toegesluit bly, dit
sal nie oopgemaak word nie, en niemand sal daardeur ingaan nie, omdat die Here,
die God van Israel, daardeur sal ingaan; en dit sal gesluit bly. Want hy, die vors, sit
daarin om brood te eet voor die aangesig van die Here; deur die voorportaal van die
poort af sal hy ingaan en op dieselfde manier daar uitgaan.” Daarop het hy my
gebring na die noordpoort, aan die voorkant van die huis; ek kyk toe en sien dat die
huis van die Here met heerlikheid vervul is.]

Litie van die Heilige Veertig Martelaresse.
Toon 1
Die kore van heiliges in die hemel verheug hulle,
en die regverdiges en martelare vier fees.
Want ná die veertig maagde deur hul askese en stryd stralend gemaak is,
het hulle saam met hul leermeester Ammoen die slang vertrap
en as oorwinnaars in die hemelse bruidsvertek ingegaan.
O Heer, skenk deur hul gebede u wêreld vrede
en ons siele u groot barmhartigheid.

Toon 2

Kom alle gelowiges,
Laat ons die gedagtenis aan die Heilige Martelaresse vier.
Want deur op heilige wyse te stry,
het hulle hul lampe ongeblus bewaar
en luisterryk saam die hemelse bruidsaal binnegegaan.
Daarom staan hulle by die troon van die Almagtige
en bid hulle dringend vir ons siele.

Toon 3
                                          7


Laat die Here se volk hom verheug by die gedagtenis aan die heiliges,
en laat die Kerk verheerlik word tydens die sege van die Oorwinnaars.
Want hulle het die dwaling van die afgode vertrap
en Christus kloekmoedig bely.
Hulle het nòg die vuur, nòg die swaard,
nòg enige ander foltering gevrees.
Want in hul harte het die genade van die Trooster gepraat.
Daarom, nadat hul regtens gestry en gekroon is,
bid hulle vir ons siele.

Toon 4
Laat ons, o broeders, nader en die koor van veertig maagde aanskou
wat goed vooraf deur hul meester en diaken Ammoen onderrig is.
O die wonder, dat hul swakke natuur die tiranne dapper weerstaan
en alle verdukking ter wille van die koninkryk van die hemele verduur het.
O Here, verlig ons siele deur hul gebede.

Toon 5

Kom, alle gelowiges,
laat ons die gedagtenis van die oorwinnaars vier.
Want omdat hulle Christus liefgehad en deur askese gevolg het,
het hulle hulle in hul stryd
saam met hul leermeester Ammoen na Hom gehaas.
Almal was verbaas om te sien hoe tere maagde,
deur manmoedigheid en standvastigheid getooi,
as martelare die hemel binnegaan.
Deur hul gebede, o Heer, ontferm U oor ons.

Toon 6

Laat ons vandag, o gelowiges,
die gedagtenis aan die veertig maagdelike martelaresse met liedere loof
en laat ons ‘n harmonieuse lied sing en sê:
Verheug julle, Adamantina, Athene, Akriwi, Antigone en Ariwia.
Verheug julle, Aspasía, Aphrodite, Dione, Dodone, Elpiniki, Erasmia, Erato,
Hermeneia en Efterpe.
Verheug julle, Thaleia, Theano, Theanoï, Theonimfi en Theofani,
Kallirroï, Kallista en Kleio,
Kleoniki, Kleopatra en Koralia.
Verheug julle, Lampro, Margarita, Marianthi, Melpomeni,
Moscho, Oerania, Pandora en Penelope.
Verheug julle, Polimnia, Poliniki, Sappho, Tersichore en Troas,
Chaido en Charikleia.
Julle is onsigbaar in ons midde aanwesig
en julle skenk ons die Here se groot en ryke barmhartigheid.


Eer aan die Vader en aan die Seun en aan die Heilige Gees.
                                           8


Toon 8
Laat ons, o volke, met lofgesange,
die gedagtenis aan die heilige martelaresse vier.
Want ná hulle deur vuur en ‘n bittere dood heen
dapper voor die tiranne gestry
en die massas goddeloses verstom het,
asook die menige gelowiges verbly het,
het hulle hul krone van Christus ontvang.
Daar hulle vrymoedigheid by die Here het,
bid hulle dringend vir hulle wat hul gedagtenis eer.

Nou en altyd en tot in ewigheid. Amen
Theotokion – Toon 8
Aanvaar, o Meesteres,
die smeekbedes van u dienaars,
en verlos ons van alle nood en verdrukking.

Apostiga – Toon 1 – deur Johannes die Monnik
Die intog in die nuwejaar het aangebreek,
en dit roep ons op om hulle te eer wat dit stralend maak,
naamlik Kallista, Ewodus en Hermogenes,
wat broers en suster en ook stryders was,
asook die engelgelyke Simeon,
Josua die seun van Nawi,
die sewetal Jongelinge van Efese
en veertienvlammige koor van Heilige Vroue.
Terwyl ons met hul gedagtenis omgaan, o liefhebbers van die fees,
laat ons dringend uitroep:
O Here, seën die werke van u hande
en ag ons waardig om die jaarkring tot ons voordeel te deurloop.

Vers. U kom ‘n loflied in Sion, toe, o God, en ‘n gelofte sal in Jerusalem aan u
      betaal word.

O Christus ons God wat alles met wysheid geskape
en uit die niet tot stand gebring het,
seën die jaarkring en bewaar ons stad teen inname.
Verbly ons getroue leiers deur u mag,
verleen aan hulle oowinning oor die vyande
en skenk deur die Theotokos u groot barmhartigheid aan die wêreld.

Toon 2        Deur Kiprianos

Vers. Ons sal met die goeie van u huis vervul wees; heilig is u temepl, wonderbaar
      in geregtigheid.

Wonderbaar is U, o God, en wonderbaar is u werke,
                                          9


en u weë is onnaspeurlik,
want U is die wysheid van God,
en ook volmaakte diepste wese en mag,
saam beginlose en mede-ewige samewerking.
Daarom het U deur u almagtige gesag in die wêreld kom woon,
in u soeke na die skepsel wat U getooi het,
onsegbaar afkomstig uit ‘n Moeder wat sonder ervaring van ‘n man is,
en sonder om verandering in u Godheid te ondergaan,
terwyl U grense en jaargetye vir ons verlossing vasstel, o Onveranderlike.
Daarom roep ons U toe: O goeie Heer, eer aan U.

Vers. Seën die jaarkring van u goedheid, o Heer.

Toon 2 - deur Johannes die Monnik

U wat alles in wysheid geskape het,
o voortydelike Woord van die Vader,
en wat die hele skepping deur u almagtige woord tot stand gebring het,
seën die jaarkring van u goedheid,
en werp deur die Theotokos die ketterye neer,
daar U goed en mensliewend is.

Eer aan die Vader en aan die Seun en aan die Heilige Gees.

Van ons Heilige Vader Simeon – Toon 5

Jy het ‘n goeie leer ontdek, o Heilige Vader,
waardeur jy in die hoogte opgegaan het.
Elía het daarvoor ‘n vurige strydwa verkry,
dog hý het sy weg na bowe nie aan ander agtergelaat nie,
maar selfs ná jou dood het jy nog jou suil.
O Heilige Simeon, hemelse mens en aardse engel,
ligbaken van die wêreld wat nooit slaap nie,
bid dat ons siele gered mag word.

[Eer…Van die 40 Martelaresse

Toon 5

Kom, o gelowiges,
laat ons die jaarlikse gedagtenis aan die veertig vroue-askete,
maagde en maretlaresse en die diaken Ammoen eer.
Want daar hulle Christus getrou in hul askese gevolg het,
het hulle Hom ook so nie in hul stryd verloën nie.
Hulle het alle folteringe en verdrukkinge verduur.
Tien is in die vuur gewerp en ag is saam met hul leermester onthoof.
Nog tien is deur die swaard vervolmaak, ses deur dolke
en die res is deur ysters getemper.
Seëvierend het hulle na die hemele opgegaan
waar hulle dringend tot hul onsterflike Bruidegom bid
                                          10


om vrede vir die wêreld en die verlossing van ons siele.]

Nou en altyd en tot in ewigheid. Amen.

Toon 5 – deur Johannes die Monnik.

O Koning, U wat is en wat bly tot in eindelose ewigheid,
aanvaar die smeking van sondaars wat om verlossing vra.
En skenk u aarde, o Mensliewende, ‘n goeie opbrengs
en gee as gawe matige weersomstandighede.
Veg soos eens saam met Dawid
saam met ons baie getroue leier teen die goddelose barbare,
want hulle het in u tabernakels gekom, o Heiland,
en u alheilige plek bevuil.
Maar skenk U self oorwinnings, o Christus ons God,
deur die voorbidding van die Theotokos,
want U is die oorwinning en roem van die Reggelowiges.

[Nou… Amen. Van die Allersalige

Toon 5

Kom, o gemeenskap van hulle wat die feeste liefhet,
laat ons vandag byeenkom en met vreugde feesvier.
Kom, laat ons met feestelike liedere die eerwaardige ikoon van die Allersalige
besing.
Want dit is op wonderbare wyse bewaar,
toe dit vernieling in hierdie aleerwaardige en heilige tempel ontkom het.
Want kyk, nou is dit vir die gelowiges voorgesit vir verering,
en skenk dit ‘n oorvloed van genesinge aan hulle wat dit vroom vereer
en om u berskermming vra, o Allersalige.]

Apolitikion van die Nuwejaar - Toon 2

O Skepper van die hele skepping,
wat deur u eie gesag die tye en seisoene vasgestel het,
seën die jaarkring van u goedheid, o Heer,
en bewaar ons leiers en stad in vrede,
deur die gebede van die Theotokos,
en red ons.

Apolitikion van ons Heilige Vader Simeon - Toon 1

Jy het ‘n suil van lankmoedigheid geword, o Heilige,
deur die voorvaders na te volg,
naamlik Job in lydinge, Josef in sy versoekinge,
asook die lewenswyse van die Liggaamloses,
hoewel jy in die liggaam was.
Ons Heilige Vader Simeon.
bid tot Christus ons God
                                          11


dat ons siele gered mag word.

Apolitikion van die Heilige Veertig Martelaresse.

Toon 5       (Τὸν συνάναρχον Λόγον)

Kom, haas julle o kore van stryders,
en verheerlik die veertig maagde saam met die vrome Ammoen,
deur luisterryk fees te vier.
Want hulle het standvastig gestry,
daar hulle deur Christus in hul askese versterk en glansend gemaak is.
Hulle bid tot Christus om Hom oor ons siele te ontferm.

Apolitikion van die Allersalige – Toon 4 (Ταχὺ προκατάλαβε)

Vandag hef ons ‘n luisterryke fees aan,
want kyk, u al-eerwaardige ikoon word vertoon, o Allersalige,
wat ons almal met liefde in ons harte nader en vereer, o Meesteres,
terwyl ons vurig tot u uitroep:
Red ons van gevare en moeilikhede.

Apolitikion van die Theotokos – Toon 7

Wees gegroet, begenadigde, Maagd Theotokos,
toevlug en beskerming van die mensegeslag,
want uit u het die Verlosser van die wêreld vlees aangeneem,
want u alleen is Moeder en Maagd, immergeseënd en verheerlik;
Bid tot Christus God om die hele wêreld vrede te skenk.

Die Veranderlike vir die Mettediens

Kathisma ná die Eerste Psalmlesing – Toon 8 (Τὴν Σοφίαν καὶ Λόγον)

U wat vrugbare seisoene en reëns vanuit die hemel aan hulle wat op aarde is,
skenk,
en nou die versoeke van u dienaars aanvaar,
verlos u stad van alle nood,
want u ontferminge strek tot al u werke.
Seën daarom ons ingange en uitgange,
rig die werke van ons hande oor ons
en skenk ons vergewing van oortredinge, o God,
want, daar U magtig is,
het U alles uit die niet tot stand gebring.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:      U wat vrugbare seisoene en reëns vanuit die hemel aan hulle wat op
aarde is, skenk
                                          12


[Kathisma van die Allersalige – Toon 8 (Τὴν Σοφίαν καὶ Λόγον)

Ná u die vervolginge van u eerwaardige ikoon heeltemal beëindig het,
het u dit bewaar om genade vir almal te laat opwel, o Moeder van God,
want dit skenk vrede as gawe aan hulle wat dit met geloof nader
en dit laat vir hulle genesinge uit die hemel opwel.
Daarom vereer ons dit tereg op reggelowige wyse, o Allersalige,
en roep ons wat deur verdrukkinge omsingel word met geloof tot u:
Bid tot u Seun en God om ‘n bevryder van oortredinge te wees
en ‘n goedgesinde gewer van die ewige lewe.]

[Kathisma ná die Tweede Psalmlesing – Toon 4            (Κατεπλάγη Ἰωσὴφ)

Met geloof val ons voor U as Meester van die heelal
en Skenker van die goeie neer,
terwyl ons dringend uitroep:
Daar U deur u goedhartigheid gesmeek word, o Heiland,
en deur die gebede van haar wat U gebaar
en van almal wat U van altyd af behaag het,
ag, daar U goed is, hulle wat U in twee nature eer
en met geloof verheerlik,
waardig om U ‘n welgevallige jaar te bring.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Allersalige - Toon 4       (Κατεπλάγη Ἰωσήφ)

U heilige ikoon wat vol genade is, o Reine,
het die mishandeling en bederf van vervolginge en vuur ontvlug
en is op wonderbare wyse ongeskonde bewaar,
en dit wel oorvloedig onuitputlike genade vir die gelowiges op, o Allersalige.
Daarom vier ons vandag eendragtig u heilige Fees, o Maagd.
Red hulle wat u heilige ikoon vereer, o Albesonge.]

Kathisma van ons Heilige Vader Simeon, ná die Tweede Psalmlesing.

Toon 5        (Τὸν συνάναρχον Λόγον)

Jy het jou lewe met selfbeheersing getooi,
jou liggaam afgesterwe, o salige Vader,
en die aanvalle van die vyand vernietig.
En as waardige erfgenaam het jy na die ewige lewe by God heengegaan.
Hou daarom nie op om te bid
dat Hy Hom oor ons siele sal ontferm nie.

Eer aan die Vader en aan die Seun en aan die Heilige Gees.

Toon 4        (Ταχὺ προκατάλαβε)
                                         13


Jy het die arena van jou martelaarskap met geloof betree, o Kallista,
en Christus ons God saam met jou twee broers verkondig.
Want deur hulle met liefde groot te maak,
het jy hulle waarlik geestelike werktuie van Christus se Kerk gemaak.
Daarom is jy met hulle in die hemelse lewe verbind, o Martelares.

Nou en altyd en tot in ewigheid. Amen.

Theotokion – Toon 4        (Ταχὺ προκατάλαβε)

Aanvaar spoedig ons smeekbedes, o Koningin,
en bring dit na u Seun en God, o al-onskuldige Meesteres.
Beëindig die moeilikhede van hulle wat hul tot u haas,
verstrooi die hinderlae en oormoed, o Maagd,
van hulle wat nou die wapen teen u dienaars opneem.

Kathisma van die Allersalige, ná die Derde Psalmlesing

Toon 1       (Τὸν τάφον σου Σωτήρ)

U heilige ikoon, Alheilige Maagd,
laat oorvloedig ‘n stroom genesinge opwel
en dit skenk gesondheid aan hulle wat hulle met geloof daarna haas.
Daarom vereer ons almal u afbeelding en kus dit
wat genade laat opwel, o eerwaardige Allersalige.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal.     U heilige ikoon, Alheilige Maagd…

Ná die Polyeleos, die Kathisma van die Heilige Vroue

Toon1        (Τὸν τάφον σου Σωτὴρ)

As redelike skape is julle na die Lam en Herder gebring,
ná julle met geloof deur jul martelaarskap jul weg voltooi
en die geloof behou het.
Daarom loof ons vandag met groot vreugde jul heilige gedagtenis, o
Bewonderenswaardiges,
terwyl ons Christus verheerlik.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4       (Κατεπλάγη Ἰωσὴφ)

Met geloof val ons voor U as Meester van die heelal
en Skenker van die goeie neer,
terwyl ons dringend uitroep:
                                          14


Daar U deur u goedhartigheid gesmeek word, o Heiland,
en deur die gebede van haar wat U gebaar
en van almal wat U van altyd af behaag het,
ag hulle wat U in twee nature eer en met geloof verheerlik,
waardig om U ‘n welgevallige jaar te bring.

Prokimenon – Toon 4

Groot is ons Here en groot is sy mag.

Vers. Loof die Here, want Hy is goed.

Diaken*      Laat ons bid tot die Heer.

Volk         Heer, ontferm U.

Priester     Want heilig is U ons God en U rus in die Heiligdom en tot U stuur ons
             die lof omhoog, tot die Vader en die Seun en die Heilige Gees, nou en
             altyd en tot in ewigheid.

Volk         Amen.
             Laat alles wat asem het die Here Loof. (3X)

Priester     En dat ons waardig geag mag word om te luister na die Heilige
             Evangelie, laat ons bid tot die Here God.

Volk         Here, ontferm U. (3x)

Priester     Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Priester     Die Lesing uit die Heilige Evangelie volgens Matthéüs (11:27-30)
Volk         Eer aan U, o Heer, eer aan U.

Priester     Laat ons aandag gee.

Die Here het vir sy Dissipels gesê: Alles is aan My oorgegee deur my Vader, en
niemand ken die Seun nie, behalwe die Vader; ook ken niemand die Vader nie,
behalwe die Seun en elkeen aan wie die Seun dit wil openbaar. Kom na My toe,
almal wat vermoeid en belas is, en Ek sal julle rus gee. Neem my juk op julle en leer
van My, want Ek is sagmoedig en nederig van hart, en julle sal rus vind vir julle
siele; want my juk is sag en my las is lig.

Psalm 50
                                         15


Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel. Wend
u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.
Deur die gebede van die Heilige, o Barmhartige, wis my baie oortredinge uit.
Nou en altyd en tot in ewigheid. Amen.
Deur die gebede van die Theotokos, o Barmhartige, wis my baie oortredinge uit.
Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Toon 2

U wat alles in wysheid geskape het,
o voortydelike Woord van die Vader,
en wat die hele skepping deur u almagtige woord in stand gehou het,
seën die jaarkring van u goedheid,
en werp deur die Theotokos die ketterye neer,
                                          16


daar U goed en mensliewend is.

Kathisma van die Heilige ná die Derde Ode van die Kanons (wat nog vertaal moet
word)

Toon 8       (Τὴν Σοφίαν καὶ Λόγον)

Daar jy baie vurig in die geloof was, Heilige
en al die tydelke dinge gering geag het,
het jy Christus in die krag van Gees gevolg
en jou liggaam deur selfbeheersing laat wegkwyn, o Heilige,
omdat jy altyd na die heerlikheid van die hemel uitgesien het.
En toe, o Heilige Simeon,
het jy vir jou opgang na God die leer van die suil ontdek,
wat in ooreenstemming met jou verlange was.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Van die Heilige Vroue – Toon 1    (Τὸν τάφον σου Σωτὴρ)

As redelike skape is julle na die Lam en Herder gebring,
ná julle met geloof deur jul martelaarskap jul weg voltooi
en die geloof behou het.
Daarom loof ons vandag met groot vreugde jul heilige gedagtenis, o
Bewonderenswaardiges,
terwyl ons Christus verheerlik.

Nou en altyd en tot in ewigheid. Amen.

Toon 4       (Κατεπλάγη Ἰωσὴφ)

Met geloof val ons voor U as Meester van die heelal
en Skenker van die goeie neer,
terwyl ons dringend uitroep:
Daar U deur u goedhartigheid gesmeek word, o Heiland,
en deur die gebede van haar wat U gebaar
en van almal wat U van altyd af behaag het,
ag hulle wat U in twee nature eer en met geloof verheerlik,
waardig om U ‘n welgevallige jaar te bring.

Kontakion van die Nuwejaar – Toon 3      (Ἡ Παρθένος σήµερον)

U wat deur u onsegbare wysheid alles geskape
en deur u gesag seisoene bepaal het,
skenk oorwinnings aan u Christusliewende volk,
seën die begin en einde van die jaar
en rig die werke van ons hande na u Goddelike wil.
                                         17



Kontakion van die Nuwejaar – deur Jakobus die Sanger

Toon 4        (Ὁ ὑψωθεὶς ἐν τῷ σταυρῷ)

O Skepper en Meester van die wêreld,
waarlik bo-wesenlike God van almal,
seën die jaar wat voorlê,
en red deur u onmeetlike barmhartigheid, o Medelydende,
almal wat U as enige Meester aanbid
en met vrees uitroep, o Verlosser:
Skenk ‘n vrugbare jaar aan almal, o Heer.

Ikos van die Nuwejaar – deur Jakobus die Voorsanger

Tot God wat met onsegbare wysheid alles geskape
en deur sy almagtige krag alles bewaar,
bring ons met ontsag uit ons siel die loflied
en met bewing smeek ons Hom vandag by die aanvang van die jaar
om ‘n goeie opbrengs aan die aarde te skenk
en ons van alle ergernisse van sigbare en onsigbare kwaadgesindes te red
wanneer ons op die gepaste tye uitroep:
Skenk ‘n vrugbare jaar aan almal, o Heer.

Kontakion vna die Heilige Simeon – Toon 2      (Τὰ ἄνω ζητῶν)

Hoewel jy die dinge daarbo gesoek het,
was jy aan hulle wat hier benede is, verbind,
en deur jou suil ‘n vurige wa te maak,
het jy ‘n metgesel van die Engele geword, o Heilige,
terwyl jy sonder ophou saam met hulle vir ons almal tot Christus bid.

Ikos

Watter mensetong sal voldoende wees om die onbersipelike lewe van Simeon
te verhaal?
Nietemin sal ek deur die wysheid van God die heldestryd en worstelinge besing
van hom wat op aarde soos ‘n ligbaken oor alle sterwelinge geskyn het
en deur sy volharding op grootse wyse in die Engelekoor gestraal het,
want saam met hulle sing hy sonder ophou tot Christus
en hy hou nie op om vir ons almal te bid nie.

Sinaksarion

Op die 1ste van vandeesmand die Aanvang van die Nuwejaar.

Verse.        Seën vir ons die Aanvang van die Nuwejaar,
              U wat Oud is en om die Mensdom ontwil ook Nuut.
                                         18


Op dieselfde dag herdenk ons die wonder wat deur die Heilige Theotokos
plaasgevind het in die Klooster van Miasena, asook die gedagtenis aan die brand
wat daar ontstaan het.

Op dieselfde dag die Gedagtenis aan ons Heilige Vader Simeon die Suilbewoner.

Verse.       Simeon het sy basis op die suil verlaat
             en sy staanplek naby die Woord van God gevind.

             Op die 1ste September het Simeon wat die hoogte ingegaan het,
             gesterf.

Op dieselfde dag die Gedagtenis aan die Heilige Martha, moeder van die Heilige
Simeon, en van die Heilige Ewanthia, asook die ontslaping van Josua, seun van
Nawi.

Op dieselfde dag die Gedagtenis aan die Heilige Veertig Martelaresse, Maagde en
Askete, en Ammoen die Diaken, hul leermeester.

Op dieselfde dag die Gedagtenis aan die Heilige Martelares Kallista en haar broers,
Ewodus en Hermogenes.

Die Heilige Meletios die Jongere, wat op die berg Nuoupolis askese beoefen het, en
in vrede vervolmaak is.

Die Heilige Nuwemartelaar Angelis wat in 1680 in Konstantinopel as martelaar
getuienis afgelê het en deur die swaard vervolmaak is.

Deur hul heilige gebede, o God, ontferm U oor ons. Amen.

Eksapostilarion van die Nuwejaar – Toon 2      (Τοῖς Μαθηταῖς)

O God der gode en Heer,
ontoeganklike, ewige en ongeskape wese wat in drie Persone bestaan,
almagtige skepper van almal,
ons val almal voor U neer en smeek U:
Seën, daar U goed is, hierdie teenswoordige jaar,
bewaar ons leiers in vrede
en ook heel u volk, o Medelydende.

Eksapostilarion van die Heilige Simeon – Toon 2      (Τοῖς Μαθηταῖς)

Soos ‘n ligbaken, o Heilige,
het jou ligdraende lewe geflits
en die hele ondermaanse met die strale van jou wonders verlig.
Want deur ‘n suil soos op ‘n leer het jy na God opgegegaan,
waar die kruin van jou verlange waarlik is
en jy bid vir ons wat jou eer, o salige Vader Simeon.
                                         19


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Τοῖς Μαθηταῖς)

Daar U die Skepper en prins van heel die skepping is
en seisoene en tye op grond van u eie gesag vasgestel het,
kroon die jaarkring met die seëninge van u goedheid, o Medelydende,
bewaar u volk in vrede, ongedeerd en ongeskonde, smeek ons U,
deur die gebede van haar wat U gebaar het
en van die heilige Engele.

Lofpsalms

By die Lofpsalms maak ons voorsiening vir 4 verse en sing die volgende stigiere.

Toon 3 – deur Johannes die Monnik.

O voortydelike Woord van die Vader,
wat in die vorm van God bestaan,
en die skepping uit die niet tot stand gebring het,
wat seisoene en tye deur u eie geag vasgestel het,
seën die jaarkring van u goedheid
en skenk vrede aan u Kerke,
oorwinnings aan ons allergetroue leier,
‘n goeie opbrengs vir die aarde
en vir ons u groot barmhartigheid.

Toon 4 – deur Johannes die Monnik

U koninkryk, o Christus ons God, is ‘n koninkryk van alle ewigheid
en u heerskappy strek van geslag tot geslag.
Want U het alles met wysheid gemaak
en seisoene en tye vir ons vasgestel.
Tewyl ons U vir alles en in alles dank, roep ons uit:
Seën die jaarkring van u goedheid
en maak ons waardig om sonder veroordeling tot U te roep:
O Here, eer aan U.

Toon 4 – deur Andreas Pyros

U weë, o God, u weë is groot en wonderbaar!
Daarom verheerlik ons die mag van u heilsbestel,
want as Lig uit Lig het U in ons ellendige wêreld kom woon
en die voormalige vloek van die Adam van ouds opgehef,
daar dit u welbehaag het, o Woord,
en het U in u wysheid vir ons seisoene en tye neergelê
om u almagtige goedheid te verheerlik.
O Here, eer aan U.
                                         20


Toon 2 – deur Germanus

Toe U deur u lyding die wêreld versterk het, o Heer,
het die swakkes hulle met krag omgord,
en die vroue manmoedig teenoor die allerbittere tiran geword.
En daar hulle die neerlaag van ons moeder ongedaan gemaak het,
het hulle nou weer in die genot van die paradys gegaan,
tot lof van U wat uit ‘n vrou gebore is
en die menslike geslag gered het.

Eer aan die Vader en aan die Seun en aan die Heilige Gees.

Van die Heilige Simeon - Toon 2
Die van kleins af Heilige Simeon
het as goeie vrug uit ‘n goeie wortel gespruit,
en is eerder deur genade as melk gevoed.
En daar hy sy liggaam op ‘n rots verhef
en sy denke hoog tot God verhef het,
het hy deur die deugde vir hom ‘n woning hoog in die lug gebou
en deur saam met die Goddelike Magte in die hoë te verkeer,
het hy ‘n woning van Christus,
die God en Verlosser van ons siele, geword.

Nou en altyd en tot in ewigheid. Amen.

Toon 8       deur Germanus

O Woord, Christus God,
wat in u onsegbare wysheid alles tot stand gebring
en vir ons seisoene en tye vasgestel het,
seën die werke van u hande,
verheug ons getroue leier deur u krag,
gee aan hom u mag teen die barbare,
daar U alleen goed en mensliewend is.

Die Groot Doksologie.

Die Veranderlike vir die Goddelike Liturgie

Prokimenon – Toon 4

Groot is ons Here en groot is sy mag.
Vers. Loof die Here, want Hy is goed

Die Lesing uit die Eerste Brief van Paulus aan Timótheüs (2:1-7)

      Timótheüs, my kind, in die eerste plek vermaan ek dan dat smekinge,
      gebede, voorbedes, danksegginge gedoen moet word vir alle mense; vir
      konings en almal wat hooggeplaas is, sodat ons ‘n rustige en stil lewe kan lei
                                          21


      in alle godsvrug en waardigheid. Want dit is goed en aangenaam voor God,
      ons Verlosser, wat wil hê dat alle mense gered word en tot kennis van die
      waarheid kom. Want daar is een God en een Middelaar tussen God en die
      mense, die mens Christus Jesus, wat Homself gegee het as ‘n losprys vir
      almal, as die getuienis op die regte tyd, waartoe ek aangestel is as ‘n prediker
      en apostel—ek sê die waarheid in Christus, ek lieg nie—’n leraar van die
      heidene in geloof en waarheid.

Halleluja - Toon 4

U kom ‘n loflied in Sion, toe, o God, en ‘n gelofte sal in Jerusalem aan U betaal word.

Vers. Ons sal met die goeie van u huis vervul wees; heilig is u temepl, wonderbaar
      in geregtigheid.

Die lesing uit die Evangelie volgens Lukas (4:16-22)

en

Die lesing uit die Evangelie volgens Mattheüs (11:27-30)

Kommunielied: Seën die jaarkring van u goedheid, Here. Halleluja.
