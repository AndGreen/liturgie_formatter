                                           1




Menaion Julie 3 Die H. Hiákinthos
Die Veranderlike vir die Vesperdiens
By “Heer, ek het U aangeroep…” word die volgende stigiere gesing:
Toon 8
Deur die glans van die Gees, o Stryder,
is jy as ‘n glinsterende steen van Christus se koninkryk geopenbaar,
ná jy dapper vir die geloof gestry,
die slagorde van die goddeloses op die vlug gedryf,
en die oorwinning oor hulle behaal het, o Martelaar.
Daarom verheerlik ons jou met geloof as onoorwinlike soldaat.
Pleit dat ons siele gered mag word.


Deur die onoorwinlike regterhand van Christus gestuur/gelei, o Stryder,
het jy die golwe van dwaling oorgesteek,
die geestelike hawe binnegevaar,
die rus wat nie afneem nie geniet,
en is jy heerlikheid wat nie vervliet nie, waardig geag,
terwyl jy jou altyd verheug, o Goddraende Martelaar Hiákinthos.
Pleit dat ons siele gered mag word.


Deur jou eie ledemate het jy die onsterlike God verheerlik,
toe jy om sy ontwil gedood is.
Daarom toon Hy jou aan as deelgenoot van onsterlike gawes
en verheerlik Hy jou altyd deur tekens en kragtige dade, o wyse Hiákinthos.
Want jou kis is bepaald ‘n bron van heiliging vir almal.
Pleit dat ons siele gered mag word.

Theotokion Toon 8

Soos wie het jy geword, ellendige siel,
jy wat jou glad nie op bekering rig nie,
maar voortgaan in die kwaad sonder om die vuur te vrees?
Staan op en roep haar aan wat alleen gou is om bystand te verleen,
en roep uit:
“Hou nie om tot u Seun en God te bid nie, o Reine,
dat Hy my van die strikke van die Vernietiger mag bevry.”

Of die Kruistheotokion (vir Dinsdagaand of Donderdagaand)

Toe die ooilam die die lam vrywillig op die kruishout uitgestrek sien,
het sy moederlik en jammerend in haar weeklag uitgeroep:
“My Seun, wat is hierdie vreemde skouspel!
Hoe word U wat as Heer aan almal die lewe gee, gedood,
U wat sterwelinge die opstanding skenk, o Lankmoedige?
                                         2


Ek verheerlik u groot selfvernedering, my God.”

Apolitikion – Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.


Die Veranderlike vir die Mettediens

Kathisma ná die Derde Ode (Die Kanon moet nog vertaal word)

Toon 3

O Hiákinthos, kosbare edelsteen van die Kerk,
wat in die hemelse skatkamers bewaar word,
jy het hulle wat klippe aanbid, weerlê
en die beker van martelaarskap gedrink.
O Glorieryke Martelaar, smeek Christus,
om ons siele sy groot barmhartigheid te skenk.

Theotokion

O enige alreine Maagdelike Moeder,
U het ‘n heilige tentwoning van die Woord geword,
omdat u die Engele in reinheid oortref het;
reinig my wat meer as almal bevuil is,
deur die waters van u geïnspireerde gebede, o eerwaardige,
en skenk my die groot barmhartigheid.

Of die Kruistheotokion (vir Woensdagoggend of Vrydagoggend)

Toe die onbevlekte Ooilam van die Woord,
die ongeskonde Maagd en Moeder,
Hom wat sonder barensweë uit haar ontspruit het,
aan die Kruis sien hang,
het sy moederlike geweekla en uitgeroep:
“O wee, my Kind!
Hoe ly U in u begeerte
om die mens van die oneer van die hartstogte te bevry!”

Kontakion – Toon 4

O Hiákinthos, laat ons die gelowiges vandag
‘n krans van onverwelklike hiasinte vleg,
en met ‘n luide stem uitroep:
“Verheug jou, Hiákinthos, roem van martelare!”
                                         3



Ikos

Laat ons bo baie martelare, die verdediger van ons stad besing,
wat ons stad bewaar as die strydperk van sy eie worstelstryd,
daar hy met vrymoedigheid bewapen is
en die strydbyl van die waarheid het,
waarmee hy die gewas van die dwaling afgekap het.
Hy wek ons ook op om die goeie te doen.
Laat ons dan saam met hom uitroep: “
Verheug jou, Hiákinthos, roem van martelare!”

Sinaksarion

Op die 3de van vandeesmaand die Gedagtenis aan die Heilige Martelaar, Hiákinthos
die Kamerling.

Op dieselfde dag die gedagtenis aan ons Vader onder die Heiliges, Anatolius,
Aartsbiskop van Konstantinopel.

Op dieselfde dag die Gedagtenis aan die Heilige Martelare Theodotus, Theodota,
Diomedes, Evlampius, Asklepiades, en Golindoeg.

Op dieselfde dag die stryd van die Heilige Martelare Markus en Mokianus.

Die heilige Regverdige martelaar Jerasimos die Jongere, van Mega Chorion,
Evrytanië, wat in 1812 in Konstantinopel as martelaar getuienis afgel6e het en met
die swaard vervolmaak is.
Deur hul heilige gebede, o God, ontferm U oor ons. Amen.
