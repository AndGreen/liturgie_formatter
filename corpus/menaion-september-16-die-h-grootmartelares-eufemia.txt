                                            1


Menaion September 16 Die H. Grootmartelares Eufemia.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.

Stigiere van die Fees – Toon 2          (Ὅτε ἐκ τοῦ ξύλου σε νεκρὸν)

Die bose proe aan die boom in Eden
wat destyds met ons voorouers gebeur het,
is as iets aakligs beleef,
omdat dit die dood vir die hele menslike geslag gebring het.
Maar nou is ons deur die Heilige Kruis teruggeroep
na ‘n reine lewe en ‘n voordeliger lewenslot.
Terwyl ons dit verhef,
besing ons die Heer wat daarop verhef is
en wat die wêreld verhef het.

U het die verdwaalde skaap op u skouers gelig, o Heiland,
hom deur u kosbare, lewegewende Kruis aan u Vader opgedra
en deur die Goddelike Gees by die Engele getel.
Want U het ‘n boom in die plek van die boom gestel, o Christus.
Terwyl ons dit nou met geloof verhef,
verheerlik ons U wat daarop verhef is
en wat ons verhef het.

Laat ons in die huis van God staan,
oorvloedig in dade deur God geïnspireer
en laat ons, die gelowiges, met allersuiwere verstand
die plek van die Hoofskedel aanskou.
En laat ons, sterwelinge, saam die Engele
die alheilige hout aanskou ná dit verhef is,
waarop Christus ons God uit vrye wil sy hande uitgestrek,
ons almal nader getrek, lewend gemaak
en na die hemele verhef het

Stigiere van die Heilige Eufemia – Toon 4       (Ὡς γενναῖον)
O Glorieryke, al-loflike Martelares,
wat jou siel glansend met die skoonheid van maagdelikheid
en die bloed van martelare gemaak het,
jy het jou aan die Skepper verloof
wat jou waarlik vir ewig ongeskonde bewaar
en jy dans rondom Hom saam met die leërs van Engele en Aartsengele
en die kore van Apostels, Profete en Martelare.

Na jy aan folterwiele onderwerp is, o Maagd,
en met ongediertes geworstel het,
en in jou rede in vuur en water deur die Goddelike Gees gestaal is,
het jy die heerser van die duisternis manmoedig deur jou strome bloed laat verstik,
en jou na die noëtiese bruidsvertrekke gehaas,
                                             2


waar jy vir jou Bruidegom jou stryd as as bruidskat bring.

Ook al het jy gesterf, o Martelares,
het jy die storting van jou bloed tot ewige lof van die Heer laat opwel,
terwyl jy die gelowiges bevogtig en met kennis verlig,
en die ongelowige vyande daarin laat verstik.
Daarom is die heilige boekrol, wat jy bewaar, aan jou toevertrou
en bevestig jy die kerk se dogmas tot in ewigheid.

Eer aan die Vader en aan die Seun en aan die Heilige Gees.
Doksastikon – Toon 6        deur Anatolius
O alglorieryke Eufemia,
wat met die blomme van die deugde getooi
en in jou denke verlig is,
wat salf in die harte van die gelowiges uitgiet,
wat soos ‘n helder ster uit die Ooste opgekom
en deur die besoeking van Heilige Gees
‘n vergadering van Heilige Vaders bewerkstellig het,
hou nie op om die Here namens ons te smeek nie,
dat ons siele gered mag word.

Nou en altyd en tot in ewigheid. Amen.
Theotokion – Toon 6
O Christus ons God,
die vier eindes van die wêreld word vandag geheilig,
daar u vier-ledige Kruis verhef word.
En die horing van ons getroue heersers word daarmee saam verhef,
aangesien hulle daarmee die horings van die kwaadwilliges verbrysel.
Groot is U, Here, en wonderbaar in u werke!
Eer aan U.

Apostiga – Toon 6 (Τριήµερος ἀνέστης)
O Lankmoedige,
in u wil om almal uit die hand van die bedrieër te verlos,
het U, die enige gewer van lewe,
almedelydend en mensliewend,
slae, kruisiging en skimpe verduur.

Vers. Verhef die Here onse God, en buig julle neer voor die voetbank van sy voete,
want heilig is Hy.
O goeie Heiland,
ek vereer die Kruis, die spykers en spies,
waardeur U almal van die bederf verlos het,
as die enige gewer van lewe en weldoener van almal,
o ons enig mensliewende Heiland.
                                            3


Vers. God is ons Koning van die voortyd af, wat verlossing in die middel van die
      aarde bewerk het. (Ps. 73:12)

O my Heiland wat alle goedheid te bowe gaan,
toe U om my ontwil aan die Kruis vasgeslaan is,
is U houe toegedien en beledig, o Verlosser,
asyn gegee om te drink en in die sy deurboor,
maar U het alles verduur, o sondelose.

Eer aan die Vader en aan die Seun en aan die Heilige Gees.
Doksastikon – Toon 8       deur Bizantius
Laat alle tonge tot lof van die alglorieryke Eufemia beweeg word,
en laat ons, alle geslagte en alle ouderdomme,
jongelinge en maagde,
die maagdelike martelares van Christus met lofsange kroon
Want deur haar tereg manmoedig te gedra
en die swakheidheid van vroulikheid af te werp,
het sy deur die smarte van haar stryd die vyandige tiran neergewerp,
en met Goddelike, hemelse krag getooi,
smeek sy haar Bruidegom en God
om ons siele sy groot barmhartigheid te skenk.

Nou en altyd en tot in ewigheid. Amen.
Theotokion – Toon 8
Wat Moses in homself voorafgebeeld het,
het Amalek neergewerp en hom op die vlug laat slaan.
En Dawid die sanger het uitgeroep
en beveel dat u kosbare Kruis as u voetbank vereer word.
Terwyl ons sondaars dit vandag vereer,
besing ons met onwaardige lippe U, o Heer,
wat U verwerdig het om daaraan geheg te word
en vra ons saam met die rower:
Maak ons u koninkryk waardig.

Apolitikion van die Heilige Martelares – Toon 4       (Ταχὺ προκατάλαβε)
O Jesus, u lam roep met 'n groot stem:
“My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.”
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.

Apolitikion van die Fees – Toon 1
O Here, red u volk,
en seën u erfdeel;
skenk die oorwinning
                                         4


aan die vromes oor hul vyande;
en deur die krag van u Kruis bewaar u gemeenskap.

Die Veranderlike vir die Mettediens
Ná die Eerste Psalmlesing, die Kathisma van die Heilige Martelares.
Toon 4       (Ὁ ὑψωθεὶς ἐν τῷ Σταυρῷ)

Omdat jy Christus, jou Bruidegom, liefgehad het,
het jy jou lamp met vreugde voorberei,
en met die deugde gestraal, o Al-loflike.
Ná jy van Hom die kroon van jou stryd ontvang het,
het jy saam met Hom na die bruilof gegaan.
Maar verlos van gevare
ons wat met geloof jou gedagtenis vier.

Eer aan die Vader en aan die Seun en aan die Heilige Gees, nou en atyd en tot in
ewigheid. Amen.
Van die Fees – Toon 4     (Ὁ ὑψωθεὶς ἐν τῷ Σταυρῷ)
Uit vrye wil verhef op die Kruis,
skenk u barmhartighede, o Christus God,
aan die nuwe gemeenskap wat u naam dra.
Verbly u volk deur u krag
en skenk hul die oorwinning oor hul vyande.
Mag hul U as bondgenoot hê
'n wapen van vrede
'n onoorwinlike segeteken.

Ná die Tweede Psamlesing, die kathisma van die Heilige Martelares
Toon 4       (Ὁ ὑψωθεὶς ἐν τῷ Σταυρῷ)
Jou worstelinge en kroon , o Eerwaardige,
jou sweet en wonders, o Reine,
het die duiwel se segetekens beskaam.
Want daar jy Christus van harte liefgehad het,
het jy om sy ontwil nòg géselinge, nòg die dood gevrees,
maar is jy volledig aan God toegewy,
terwyl jy die kroon van reggelowigheid dra.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Van die Fees – Toon 4     (Ὁ ὑψωθεὶς ἐν τῷ Σταυρῷ)
U het my wat deur die bittere raad van die mensemoordenaar
tot ‘n vreeslike val in die Paradys gekom het
op die Plek van die Skedel weer laat opstaan, o Christus,
toe U deur die kruishout die vloek van die boom genees,
                                          5


die slang wat met my met bedrog doodgemaak het, gedood,
en my die Goddelike lewe geskenk het.
Eer aan u Heilige Kruisiging, o Heer.

Kathisma ná die Derde Ode van die Kanon (wat nog vertaal moet word)

Toon 8       (Τὴν Σοφίαν καὶ Λόγον)

O al-loflike Martelares van Christus,
deur die strome van jou bloed
verdrink jy deurentyd die goddeloosheid. En met die reëns van genade, o
aleerwaardige,
lei jy die landerye van die rede nat,
en daardeur laat jy die koringaar van geloof gedy.
Daarom is jy op wonderbaarlike wyse ná jou dood
geopenbaar as wolk wat met die getuienis van lewe bruis,
o al-loflike Oorwinnares.
Bid tot Christus ons God
dat Hy vergewing van oortredinge sal skenk
aan hulle wat jou gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Van die Fees – Toon 8      (Τὴν Σοφίαν καὶ Λόγον)

Toe die Verlosser se Kruis verborge was,
het die eerwaardige Helena dit met ywer uit die aarde opgebring.
Sy vervul die eindes van die aarde met vreugde,
kondig deur die Gees aan dat tempels opgerig moet word
en sy bring die Septer na die paleis,
terwyl sy tot haar seun uitroep:
Sprei jou hande uit, o wyse Meester,
ontvang wat aan almal as jou krag en oorwinnings bewys is,
en leer die nasies deur genade
om die Kruis en lyding van Christus te vereer.

Kontakion – Toon 4 (Ὁ ὑψωθεὶς ἐν τῷ Σταυρῷ)

O Al-loflike,
tydens jou stryd het jy goed gestry
en ná jou dood heilig jy ons deur opwellings van wonders.
Daarom, waar ons met geloof by jou eerwaardige relieke staan,
eer ons jou ontslaping,
sodat ons van sielskwale verlos mag word
en die genadegawe van wonders mag put.

Ikos

Die tempel van die al-loflike is as Paradys bewys,
                                              6


daar dit ‘n plant van onsterflikheid in die middel daarvan bekom het,
naamlik haar eerwaardige liggaam.
Hulle wat die bloeiende vrugte daarvan eet, word dadelik geheilig.
By die aanskoue daarvan, verwonder hulle hul dat ‘n dooie liggaam
opnuut bloed laat opwel, asof dit lewe, terwyl dit almal omgeur.
Kom daarom almal met haas saam met my, die ellendige.
Laat ons van alle besoedeling gereinig word en dit omhels
en die genadegawe van wonders put.

Sinaksarion

Op die 16de van vandeesmaand die gedagtenis aan die Heilige, al-loflike
Grootmartelares Eufemia.

Verse.        Dit is nodig om jou met lofsange te kroon, Eufemia,
              daar jy om Gods ontwil deur die tande van ‘n beer gedood is.

Op die 16de het ‘n beer Eufemia gedood.

Op dieselfde dag die Gedagtenis aan die Heilige Martelares, Melitene.

Deur hul heilige gebede, o God, ontferm U oor ons. Amen.

Eksapostilarion van die Fees – Toon 2 (Τῶν Μαθητῶν)

Die Kruis is die verlossing van die wêreld;
die Kruis is die staf van al die heiliges;
die Kruis is die grondves van konings;
die Kruis is vesting van gelowiges;
die Kruis is die krag van die mensdom;
die kruis is die ondergang van demone.

By die Lofpsalms maak ons voorsiening vir 4 verse en sing die stigiere van die
Heilige Martelares.

Toon 3

Terwyl ons, die gelowiges, die fees van die stryder aanskou,
wat op Godgesinde wyse gevier word,
laat ons ‘n danklied sing tot ons God
wat wonderbaar in sy raadsbesluite is.
Want Hy het die onsigbare krag van die vyandige mag
deur ‘n vroulike natuur oorwin,
deur sy eie Goddelike krag in die swakheid van die edele Martelares te volbring.
Red ons siele deur haar gebede.

Herhaal:      Terwyl ons, die gelowiges, die fees van die stryder aanskou

Daar die al-loflike Martelares van Christus in die mengbak van waarheid
die bloed van haar stryd gemeng het,
                                           7


hou sy dit altyd aan die Kerk voor
en moedig sy die kwekelinge van reggelowigheid daarin aan
deur met ‘n stem van wysheid te sê:
“Skep vir julle ‘n teug,
die getuienis van die opstanding,
die reiniging van hartstogte,
die bewaring van reggelowiges siele,
tewyl julle tot die Heiland uitroep:
‘U wat ons van die Gees se stroom van behae laat drink het,
red ons siele.’”

Laat ons wie se siele met die bloed van Christus verseël is
vir die dag van verlossing,
met geestelike blydskap en op profetiese wyse
die heilige bloed wat uit die put van die martelares vir ons opwel, put,
wat gelykvormig is aan die lewevloeiende lyding van die Verlosser
en sy ewige heerlikheid.
En laat ons Hom toeroep:
“O Heer, wat in u heiliges verheerlik word,
red ons siele deur die gebede van u al-loflike Oorwinnares.”

Eer aan die Vader en aan die Seun en aan die Heilige Gees.

Toon 6 – deur Johannes die Monnik

Die maagd, oorwinares en Martelares
het aan die Heiland se regterhand gestaan,
omhul met die onoorwinlikheid van die deugde
en getooi met die olie van reinheid en bloed van die stryd,
en terwyl sy haar lamp vashou, roep sy met blydskap tot Hom uit:
“Ek het my na die geur van u salf gehaas , o Christus God,
want ek is met liefde vir U verwond.
Verlaat my nie, o hemelse bruidegom.”
O Almagtige Heiland,
stuur deur haar smekinge u barmhartigheid op ons neer.

Nou en altyd en tot in ewigheid. Amen.

Van die Fees – Toon 6

Vandag bevestig die boom van die lewe
wat uit die ontoeganklike binneste van die aarde opgestaan het
die opstanding, daar Christus daarop vasgeslaan is.
En daar dit met gewyde hande verhef word,
verkondig dit sy verheffing na die hemele.
Daardeur verkry ons, klei, ná die val na die aarde toe,
burgerskap in die hemele.
Daarom roep ons U dankbaar toe:
O Heer wat daarop verhef is en ons daardeur verhef het,
maak ons wat U besing die hemelse vreugde waardig.
                                            8



Die Groot Doksologie

Apostiga – Toon 6          (Τριήµερος ἀνέστης)

Laat ons die plek waar Christus se voete gestaan het, vereer,
terwyl ons die driemaal-salige Kruis verhef,
waarop die bloed van die Meester
wat vir die wêreld die opstanding laat opwel het, geledig is.

Vers.        Verhef die Here onse God, en buig julle neer voor die voetbank van sy
             voete, want heilig is Hy.
Laat ons, Godgesindes, die hartstogte van die vlees en gees dood
en ons haas om vanaf die aarde na ons hemelse bestemming verhef te word,
deur die verheffing van die Kruis,
saam met ons Meester Christus gekruisig.

Vers.        God is ons Koning van die voortyd af, wat verlossing in die middel van
             die aarde bewerk het. (Ps. 73:12)

‘n Bron het duidelik opgewel
uit die lewevloeiende, Goddelike sy van die Heiland
en die siele natgelei van hulle wat sy Goddelike lyding met geloof vereer,
asook sy Kruis en Opstanding.

Eer aan die Vader en aan die Seun en aan die Heilige Gees.

Doksastikon – Toon 1       deur Bizantius

Vandag bring die kore van Vaders, o Al-loflike,
wat om Christus ontwil byeengekom het,
vir jou die boekrol van die Ortodokse geloof.
Ná jy dit in jou eerwaardige hande ontvang het,
bewaar jy dit tot aan die einde.
Daar ons, die kore van sterwelinge, saamgekom het,
vier ons jou stryd en roep ons op reggelowige wyse:
Verheug jou, al-loflike, wat die Ortodokse geloof
wat deur die Vaders oorgelewer is, ongeskonde bewaar het,
verheug jou, jy wat vir ons siele bid.

Nou en altyd en tot in ewigheid. Amen.

Van die Fees - Toon 1      deur Andreas van Jerusalem

Toon 1
Vandag het die heilige woorde van Dawid waarlik hul vervulling gevind;
Want kyk, ons buig ons neer voor die voetbank van u vlekkelose voete,
en waar ons ons hoop stel in die skadu van u vleuels,
roep ons U toe, o Al-medelydende:
                                         9


“Laat die lig van u aangesig as ‘n teken oor ons gemaak word,
en verhef die horing van u Ortodokse volk,
deur die verheffing van u kosbare Kruis,
o Christus, ryk aan barmhartigheid.”

Die res van die Mettediens en die Wegsending.
