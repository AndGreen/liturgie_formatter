Die Veranderlike vir die Goddelike Liturgie van die H. Joh. Chrysostomos vir
die Sondag van die Blindgebore Man

Paastroparion/Paasapolitikion

Christus het opgestaan uit die dode.
Deur sy dood het Hy die dood vertrap
en aan hulle in die grafte die lewe geskenk.

(een maal deur priester, twee maal deur volk)

DIE EERSTE ANTIFOON

Vers 1       Juig voor die Here, o ganse aarde.

             Deur die gebede van die Theotokos, o Heiland, red ons.

Vers 2       Besing sy Naam. Maak heerlik sy lofsang.
Vers 3       Sê tot God: Hoe ontsagwekkend is u werke.
Vers 4       Laat die hele aarde U aanbid en besing.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Deur die gebede van die Theotokos, o Heiland, red ons.

DIE TWEEDE ANTIFOON

Vers 1       Mag God Hom oor ons ontferm en ons seën.

             Red, o Seun van God, wat opgestaan het uit die dode, ons
             wat tot U sing: Halleluja.

Vers 2       Mag Hy sy aangesig oor ons laat skyn en ons barmhartig wees.
Vers 3       Om u weg te ken op die aarde, u heil onder al die volke.
Vers 4       Mag die volke U loof, o God, mag al die volke U loof.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Eniggebore Seun en Woord van God,..

DIE DERDE ANTIFOON EN DIE INTOG MET DIE HEILIGE EVANGELIE

Vers 1       Laat God opstaan, laat sy vyande verstrooi word, laat hulle wat
             Hom haat voor sy aangesig wegvlug.

Christus het opgestaan uit die dode…
Vers 2       Soos rook verdwyn, laat ook hulle so verdwyn, soos was
             wegsmelt voor die vuur.
Vers 3       So sal die sondaars vergaan voor die aangesig van God.
             Maar laat die regverdiges bly wees.
Vers 4       Dit is die dag wat die Here gemaak het. Laat ons daaroor juig en
             bly wees.

Lied van die Intog

Loof God in die Kerke, die Here uit die bronne van Israel. Red, o Seun van
God,wat opgestaan het uit die dode, ons wat tot U sing: Halleluja!

Toon 5

Laat ons die gelowiges
die Woord besing en aanbid,
beginloos saam met die Vader en die Gees,
tot ons heil uit die Maagd gebore;
want dit het Hom behaag om die kruis te bestyg in die vlees,
die dood te verduur
en die dooies op te wek
deur sy glorieryke Opstanding.

Apolitikion van die Kerk

Kontakion – Toon 8

Ofskoon U neergedaal het in die graf, o Onsterflike,
het U tog die mag van die Doderyk vernietig,
en as oorwinnaar opgestaan, o Christus God.
Vir die mirredraende vroue het U gesê: “Wees bly”
en vir u Apostels het U vrede gegee,
U wat aan die gevallenes die Opstanding skenk.

Prokimenon – Toon 5 (Psalm 11)

Mag u, o Here, oor ons wag hou en ons bewaar van hierdie geslag, ja, tot in
ewigheid.
Red my, o Here, want daar is geen vrome meer nie.

Die Lesing uit die Handelinge van die Apostels (16:16-34)

In dardie dae, terwyl ons, die apostels, op pad was na die bidplek, kom ‘n
slavin met ‘n waarsêende gees ons teë, wat vir haar eienaars deur waarsêery
groot wins ingebring het. Sy het Paulus en ons gevolg en geskreeu en gesê:
Hierdie manne is dienaars van God, die Allerhoogste, en hulle verkondig aan
julle die weg van verlossing. En dit het sy baie dae lank gedoen; maar baie
ontevrede daaroor, het Paulus hom omgedraai en vir die gees gesê: Ek
beveel jou in die Naam van Jesus Christus om uit haar uit te gaan. En hy het
op dieselfde oomblik uitgegaan. En toe haar eienaars sien dat die hoop van
hulle wins weg was, het hulle Paulus en Silas gegryp en hulle na die mark
voor die owerheid gesleep en hulle voor die regters gebring en gesê: Hierdie
manne bring ons stad in opskudding, omdat hulle Jode is, en hulle verkondig
sedes wat vir ons nie geoorloof is om aan te neem of na te volg nie, omdat
ons Romeine is. En die skare het saam teen hulle opgestaan, en die regters
het hulle klere laat afskeur en bevel gegee om hulle met stokke te slaan.

En toe hulle hul baie slae gegee het, het hulle hul in die gevangenis gewerp
en die tronkbewaarder bevel gegee om hulle sorgvuldig te bewaak. Hy het toe,
omdat hy so ‘n bevel ontvang het, hulle in die binneste gevangenis gewerp en
hulle voete in die blok vasgemaak. En omtrent middernag het Paulus en Silas
gebid en lofliedere tot eer van God gesing; en die gevangenes het na hulle
geluister. En skielik kom daar ‘n groot aardbewing, sodat die fondamente van
die gevangenis geskud het. En onmiddellik het al die deure oopgegaan en die
boeie van almal het losgeraak. En die tronkbewaarder het wakker geword; en
toe hy sien dat die deure van die gevangenis oop was, het hy ‘n swaard
getrek en wou homself om die lewe bring, in die mening dat die gevangenes
ontvlug het. Maar Paulus het met ‘n groot stem geroep en gesê: Moenie
jouself kwaad aandoen nie, want ons is almal hier. En toe hy lig gevra het,
spring hy na binne en val bewende voor Paulus en Silas neer. En hy het hulle
na buite gebring en gesê: Menere, wat moet ek doen om gered te word? Toe
sê hulle: Glo in die Here Jesus Christus en jy sal gered word, jy en jou
huisgesin. En hulle het aan hom die woord van die Here verkondig en aan
almal wat in sy huis was. En in dieselfde uur van die nag het hy hulle geneem
en hulle wonde gewas, en hy is onmiddellik gedoop, hy en al sy mense. Toe
bring hy hulle in sy huis en sit hulle ‘n maaltyd voor; en hy het hom verheug
met sy hele huisgesin dat hy tot geloof in God gekom het.

Halleluja – Toon 5 (Psalm 88)

U barmhartighede sal ek vir ewig besing, o Here.
Want U het gesê: Barmhartigheid sal tot in ewigheid gebou word.

Uit die Evangelie volgens Johannes (9:1-38)

In daardie tyd, toe Jesus verbygaan, sien Hy 'n man wat blind was van sy
geboorte af. En Sy dissipels vra Hom en sê: Rabbi, wie het gesondig, hierdie
man of sy ouers, dat hy blind gebore is? Jesus antwoord: Hy het nie gesondig
nie, en sy ouers ook nie; maar die werke van God moet in hom openbaar
word. Ek moet die werke doen van Hom wat My gestuur het, so lank as dit
dag is; die nag kom wanneer niemand kan werk nie. So lank as Ek in die
wêreld is, is Ek die lig van die wêreld. En toe Hy dit gesê het, spuug Hy op die
grond en maak klei van die spuug en smeer die klei aan die oë van die blinde
man en sê vir hom: Gaan was jou in die badwater Silóam, wat vertaal word:
Uitgestuur. En hy het gegaan en hom gewas; en hy het siende teruggekom.
Die bure dan en die wat hom vroeër gesien het dat hy blind was, sê toe: Is hy
nie die een wat gesit en bedel het nie? Ander sê: Dit is hy. Ander weer: Hy lyk
na hom. Hy antwoord: Dit is ek. Hulle sê vir hom: Hoe is jou oë geopen? Hy
antwoord en sê: Die man wat Jesus genoem word, het klei gemaak en op my
oë gesmeer en vir my gesê: Gaan na die badwater Silóam en was jou. En ek
het gegaan en my gewas en ek sien. En hulle sê vir hom: Waar is Hy? Hy
antwoord: Ek weet nie. Hulle bring hom na die Fariseërs – die man wat vroeër
blind was. En dit was sabbat toe Jesus die klei gemaak en sy oë geopen het.
Die Fariseërs vra hom toe weer hoe hy siende geword het. En hy antwoord
hulle: Hy het klei op my oë gesit, en ek het my gewas en ek sien. En sommige
van die Fariseërs sê: Hierdie man kom nie van God nie, omdat Hy die sabbat
nie hou nie. Ander sê: Hoe kan 'n sondige man sulke tekens doen? En daar
was verdeeldheid onder hulle. Weer sê hulle vir die blinde man: Jy, wat sê jy
van Hom, aangesien Hy jou oë geopen het? En hy antwoord: Hy is 'n profeet.
En die Jode het dit nie van hom geglo dat hy blind was en siende geword het
nie, totdat hule die ouers geroep het van hom wat siende geword het. En hulle
vra hul en sê: Is dit julle seun van wie julle sê dat hy blind gebore is? Hoe sien
hy dan nou? Sy ouers antwoord hulle en sê: Ons weet dat hy ons seun is en
dat hy blind gebore is; maar hoe hy nou sien, weet ons nie; of wie sy oë
geopen het, weet ons nie. Hy is self oud genoeg, vra hom; hy sal vir homself
praat. Dit het sy ouers gesê omdat hulle bang was vir die Jode; want die Jode
het al ooreengekom dat as iemand Hom as die Christus bely, hy uit die
sinagoge geban sou word. Daarom het sy ouers gesê: Hy is oud genoeg, vra
hom. Hulle roep toe vir die tweede keer die man wat blind was, en sê vir hom:
Gee aan God die eer; ons weet dat hierdie man 'n sondaar is. En hy antwoord
en sê: Of Hy 'n sondaar is, weet ek nie. Een ding weet ek: dat ek blind was en
nou sien.En hulle sê weer vir hom: Wat het Hy vir jou gedoen? Hoe het Hy jou
oë geopen? Hy antwoord hulle: Ek het julle dit alreeds gesê, en julle het nie
geluister nie. Waarom wil julle dit weer hoor? Julle wil tog nie ook Sy dissipels
word nie? Hulle skel hom toe uit en sê: Jy is 'n dissipel van daardie man,
maar ons is dissipels van Moses. Ons weet dat God met Moses gespreek het;
maar wat Hom betref, ons weet nie vanwaar Hy is nie. Die man antwoord en
sê vir hulle: Hierin is tog iets wonderliks dat julle nie weet vanwaar Hy is nie,
en Hy het my oë geopen! En ons weet dat God nie sondaars verhoor nie;
maar as iemand godvresend is en Sy wil doen, dié verhoor Hy. Van ouds af is
dit nie gehoor dat iemand die oë van 'n blindgebore mens geopen het nie. As
Hy nie van God was nie, sou Hy niks kan doen nie. Hulle antwoord hom en sê
vir hom: Jy is heeltemal in sondes gebore, en leer jy ons? En hulle het hom
uitgeban. Jesus het gehoor dat hulle hom uitgeban het; en toe Hy hom kry, sê
Hy vir hom: Glo jy in die Seun van God? Hy antwoord en sê: Wie is Hy, Here,
dat ek in Hom kan glo? En Jesus sê vir hom: Jy het Hom gesien; en Hy wat
met jou spreek, dit is Hy. Toe sê hy: Ek glo, Here! En hy het Hom aanbid.

In plaas van “Dit is waarlik gepas…”:

Die engel het geroep
tot haar wat genade ontvang het:
Wees bly, wees bly, o reine maagd.
En weer sê ek: wees bly
U Seun het na drie dae
uit die graf uit opgestaan.
Word verlig, word verlig, o nuwe Jerusalem.
want die heerlikheid van die Here
het oor u opgekom
dans nou, dans nou
en wees bly, o Sion.
en verheug u, o reine Theotokos,
in die opstanding, die opstanding van u Seun

Kommunielied: Ontvang die Liggaam van Christus, drink uit die onsterflike
Bron. Halleluja.

In plaas van “Ons het die ware lig aanskou…”:

Christus het opgestaan uit die dode….

In plaas van “Deur die gebede van ons heilige Vaders…”:

Christus het opgestaan uit die dode,

waarop die Volk antwoord: Die Here het waarlik opgestaan.
