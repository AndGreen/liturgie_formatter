Die Veranderlike vir die Goddelike Liturgie van die H. Joh. Chrysostomos vir
die Sondag van die Samaritaanse Vrou.

Paastroparion/Paasapolitikion

Christus het opgestaan uit die dode.
Deur sy dood het Hy die dood vertrap
en aan hulle in die grafte die lewe geskenk.

(een maal deur die priester en twee maal deur die Volk)

DIE EERSTE ANTIFOON

Vers 1       Juig voor die Here, o ganse aarde.

Refrein:     Deur die gebede van die Theotokos, o Heiland, red ons.

Vers 2       Besing sy Naam. Maak heerlik sy lofsang.
Vers 3       Sê tot God: Hoe ontsagwekkend is u werke.
Vers 4       Laat die hele aarde U aanbid en besing.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Deur die gebede van die Theotokos, o Heiland, red ons.

DIE TWEEDE ANTIFOON

Vers 1       Mag God Hom oor ons ontferm en ons seën.

Refrein:     Red, o Seun van God, wat opgestaan het uit die dode, ons
             wat tot U sing: Halleluja.

Vers 2       Mag Hy sy aangesig oor ons laat skyn en ons barmhartig wees.
Vers 3       Om u weg te ken op die aarde, u heil onder al die volke.
Vers 4       Mag die volke U loof, o God, mag al die volke U loof.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Eniggebore Seun en Woord van God,..

DIE DERDE ANTIFOON EN DIE INTOG MET DIE HEILIGE EVANGELIE

Vers 1       Laat God opstaan, laat sy vyande verstrooi word, laat hulle wat
             Hom haat voor sy aangesig wegvlug.

             Christus het opgestaan uit die dode…
Vers 2       Soos rook verdwyn, laat ook hulle so verdwyn, soos was
             wegsmelt voor die vuur.
Vers 3       So sal die sondaars vergaan voor die aangesig van God.
             Maar laat die regverdiges bly wees.
Vers 4       Dit is die dag wat die Here gemaak het. Laat ons daaroor juig en
             bly wees.

Lied van die Intog

Loof God in die Kerke, die Here uit die fonteine van Israel. Red, o Seun van
God, wat opgestaan het uit die dode, ons wat tot U sing: Halleluja!

Toon 4

Nadat die Here se dissipelinne
die blye boodskap van die opstanding by die engel gehoor het,
en die voorvaderlike veroordeling weggewerp het,
het hulle jubelend vir die Apostels vertel:
Die dood is beroof,
Christus God het opgestaan
en aan die wêreld groot barmhartigheid geskenk.

Toon 8

Laat my dorstige siel tydens die middel van die Fees
die waters van vroomheid drink,
want U, o Redder, het tot almal geroep:
“Laat hy wat dors het na My toe kom en drink.”
O Christus God, die bron van die Lewe, eer aan U.

Apolitikion van die Kerk

Kontakion – Toon 8

Ofskoon U neergedaal het in die graf, o Onsterflike,
het U tog die mag van die Doderyk vernietig,
en as oorwinnaar opgestaan, o Christus God.
Vir die mirredraende vroue het U gesê: “Wees bly”
en vir u Apostles het U vrede gegee,
U wat aan die gevallenes die Opstanding skenk.

Prokimenon - Toon 4 (Psalm 103)

Hoe groot is u werke , o Here; U het hulle almal met wysheid gemaak.
Loof die Here, o my siel! Here, my God, U is baie groot.

Die Lesing uit die Handelinge van die Apostels (11:19-30)

In daardie dae, nadat die apostels verstrooi is deur die verdrukking wat oor
Stéfanus ontstaan het, het hulle die land deurgegaan tot by Fenícië en Ciprus
en Antiochíë sonder om tot iemand die woord te spreek, behalwe tot die Jode
alleen. En daar was sommige van hulle, Cipriese en Cirenése manne, wat in
Antiochíë gekom het en met die Griekssprekende Jode gepraat en die
evangelie van die Here Jesus verkondig het. En die hand van die Here was
met hulle, en ‘n groot getal het gelowig geword en hulle tot die Here bekeer.
En die berig hiervan het die kerk wat in Jerusalem was, ter ore gekom en
hulle het Bárnabas afgestuur om die land deur te gaan tot by Antiochíë. Toe
hy daar kom en die genade van God sien, was hy bly en het almal vermaan
om met hartlike voorneme aan die Here getrou te bly; want hy was ‘n goeie
man en vol van die Heilige Gees en geloof; en ‘n aansienlike skare is aan die
Here toegebring. Toe vertrek Bárnabas na Tarsus om Saulus te soek, en toe
hy hom kry, het hy hom na Antiochíë gebring. En hulle het ‘n hele jaar lank in
die kerk saam vergader en aan ‘n aansienlike skare onderwys gegee; en die
dissipels is in Antiochíë vir die eerste keer Christene genoem. En in dié dae
het daar profete van Jerusalem na Antiochíë afgekom. En een van hulle met
die naam van Agabus het opgestaan en deur die Heilige Gees te kenne
gegee dat daar ‘n groot hongersnood oor die hele wêreld sou kom, wat ook
gekom het onder keiser Claudius. En die dissipels het besluit dat iedereen
van hulle na sy vermoë iets sou stuur tot versorging van die broeders wat in
Judéa woon. En dit het hulle ook gedoen en dit deur Bárnabas en Saulus aan
die ouderlinge gestuur.

Halleluja – Toon 4 (Psalm 44)

Buig u boog en wees voorspoedig en regeer as koning, ter wille van
waarheid en sagmoedigheid en geregtigheid.

U het geregtigheid liefgehad en ongeregtigheid gehaat.

Uit die Evangelie volgens Johannes (4:5-42)

In daardie tyd kom Jesus by 'n stad van Samaría wat Sígar genoem word,
naby die stuk grond wat Jakob aan sy seun Josef gegee het. En die fontein
van Jakob was daar. Jesus het toe, omdat Hy moeg was van die reis, somaar
by die fontein gaan sit. Dit was omtrent die sesde uur. Daar kom 'n vrou uit
Samaría om water te skep. Jesus sê vir haar: Gee vir My water om te drink -
want Sy dissipels het na die stad gegaan om voedsel te koop. En die
Samaritaanse vrou sê vir Hom: Hoe is dit dat U wat 'n Jood is, van my vra om
te drink terwyl ek 'n Samaritaanse vrou is? Want die Jode hou geen
gemeenskap met die Samaritane nie. Jesus antwoord en sê vir haar: As jy die
gawe van God geken het en geweet het wie Hy is wat vir jou sê: Gee vir My
water om te drink, sou jy Hom gevra het en Hy sou vir jou lewende water
gegee het. Die vrou sê vir Hom: Here, U het nie eens 'n skepding nie, en die
put is diep; waarvandaan kry u dan die lewende water? U is tog nie groter as
ons vader Jakob nie, wat die put aan ons gegee het en self daaruit gedrink
het, en sy seuns en sy vee? Jesus antwoord en sê vir haar: Elkeen wat van
hierdie water drink, sal weer dors kry; maar elkeen wat drink van die water
wat Ek hom sal gee, sal in ewigheid nooit dors kry nie, maar die water wat Ek
hom sal gee, sal in hom word 'n fontein van water wat opspring tot in die
ewige lewe. Die vrou sê vir Hom: Here, gee my daardie water, sodat ek nie
dors kry en hier hoef te kom skep nie. Jesus sê vir haar: Gaan roep jou man
en kom hier. Die vrou antwoord en sê: Ek het nie 'n man nie. Jesus sê vir haar:
Jy het reg gesê: Ek het nie 'n man nie; want jy het vyf mans gehad; en die een
wat jy nou het, is nie jou man nie. Dit het jy met waarheid gesê. Die vrou sê vir
Hom: Here, ek sien dat U 'n profeet is. Ons vaders het op hierdie berg aanbid,
en julle sê dat die plek waar ons behoort te aanbid, in Jerusalem is. Jesus sê
vir haar: Vrou, glo My, daar kom 'n uur wanneer julle nie op hierdie berg en
ook nie in Jerusalem die Vader sal aanbid nie. Julle aanbid wat julle nie weet
nie; ons aanbid wat ons weet, want die saligmaking is uit die Jode. Maar daar
kom 'n uur, en dit is nou, wanneer die ware aanbidders die Vader in gees en
waarheid sal aanbid; want die Vader soek ook mense wat Hom só aanbid.
God is Gees; en die wat Hom aanbid, moet in gees en waarheid aanbid. Die
vrou sê vir Hom: Ek weet dat die Messias kom, Hy wat Christus genoem word.
Wanneer Hy kom, sal Hy ons alles verkondig. Jesus sê vir haar: Dit is Ek wat
met jou spreek! En op dié oomblik het Sy dissipels gekom en hulle verwonder
dat Hy met 'n vrou in gesprek was. Tog het niemand gesê: Wat verlang U nie?
Of: waarom spreek U met haar? Die vrou het toe haar waterkan laat staan en
na die stad gegaan en vir die mense gesê: Kom kyk 'n man wat my alles
vertel het wat ek gedoen het. Is Hy nie miskien die Christus nie? Hulle het toe
uit die stad gegaan en na Hom gekom. En intussen het Sy dissipels by Hom
aangedring en gesê: Rabbi, eet. Maar Hy sê vir hulle: Ek het voedsel om te
eet waar julle nie van weet nie. Die dissipels sê toe vir mekaar: Het iemand
dan vir Hom ete gebring? Jesus sê vir hulle: My voedsel is om die wil te doen
van Hom wat My gestuur het en om Sy werk te volbring. Sê julle nie: Dit is
nog vier maande, dan kom die oes nie? Kyk, Ek sê vir julle, slaan julle oê op
en aanskou die lande dat hulle al wit is vir die oes. En hy wat maai, ontvang
loon en vergader vrug vir die ewige lewe, sodat die saaier en die maaier saam
bly kan wees. Want hierin is die woord waar: Dit is een wat saai, en 'n ander
wat maai. Ek het julle gestuur om te maai waar julle nie aan gewerk het nie.
Ander het gewerk, en julle het in hulle arbeid ingegaan. En baie van die
Samaritane uit daardie stad het in Hom geglo oor die woord van die vrou wat
getuig het: Hy het my alles vertel wat ek gedoen het. Toe die Samaritane dan
by Hom kom, het hulle by Hom aangedring om by hulle te bly; en Hy het daar
twee dae gebly. En baie meer het op grond van Sy woord geglo en aan die
vrou gesê: Ons glo nie meer op grond van wat jy gesê het nie, en ons het self
gehoor en ons weet dat Hy waarlik die Christus, die Saligmaker van die
wêreld, is.

In plaas van “Dit is waarlik gepas”

Die engel het geroep
tot haar wat genade ontvang het:
Wees bly, wees bly, o reine maagd.
En weer sê ek: wees bly
U Seun het na drie dae
uit die graf uit opgestaan
en met Homself al die dooies opgewek
wees bly, wees bly, alle mense!

Verheug u, wees bly, o heilige poort van die Lig,
want Jesus, wat in die graf ondergegaan het,
het opgekom,
en helderder as die son geskyn.
Hy het al die gelowiges verlig,
O Meesteres wat genade van God ontvang het.

Kommunielied:      Ontvang die Liggaam van Christus, drink uit die
                   onsterflike Bron. Halleluja.

In plaas van “Ons het die ware lig aanskou…”:

Christus het opgestaan uit die dode….

In plaas van “Deur die gebede van ons heilige Vaders…”:

Christus het opgestaan uit die dode…

waarop die Volk antwoord: Die Here het waarlik opgestaan.
