Menaion November 29

Die Veranderlike vir die Vesperdiens

By “Heer, ek het U aangeroep” sing ons drie stigiere van die Martelaar

Toon 4

O Alsalige Paramonos,
duidelik aangevuur deur die verligting van die Heilige Gees,
het jy ‘n volkome walging aan die diepste duisternis van die veelgodery gehad
en het jy, o algeseënde, op ‘n geskikte tyd kloekmoedig
self na die stryd wat voorhande was gegaan.
En jy het ‘n oorwinnaar geblyk te wees
toe jy die hoogmoedige vyand van alle sterwelinge neergewerp
en Christus verheerlik het.
Smeek Hom om ons siele te red en te verlig.
O Paramonos, toe jy waarneem hoe ‘n groot skare gedood word
ter wille van die God en Koning van almal,
is jy deur ‘n Goddelike ywer verander en het jy uitgeroep:
“Ek is vir altyd ‘n egte dienaar van Christus.
Weet dit, o misdadige tiranne.
En ek het nou op my eie gekom om soos ‘n onskuldige lam geoffer te word.
Moet dus nie uitstel nie.
Ek haas my om ‘n welgevallige offer te word
vir Hom wat Hom uit vrye wil vir my geoffer het.”

Die eervolle koor van driehonderd-en-sewentig Oorwinnaars
het die misdadigers se dwaling van die veelgodery
deur hul geloof vernietig.
Jy is saam met hulle gekroon, Paramonos,
nadat jy dapper gestry het
en met vreugde is jy by die kore van die Liggaamlose magte getel.
Smeek saam met hulle dat ons wat jou prys en opreg salig noem,
van alle verdrukking en versoekinge verlos mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4

Ek ellendeling verberg nie my aaklige dade nie,
want ek het my alles op die hals gehaal wat God haat,
deur my vlees en gees en verstand te besoedel
deur goddelose gedagtes en dade en skandelike woorde.
En terwyl ek met my tong sondaars veroordeel,
doen ek self erger dinge.
O Moeder van God, gee my regstelling van al hierdie dinge,
sodat wanneer ek herstel van my allerbose gewoontes,
ek die res van my lewe mag neerval en ween
oor die aaklige dinge wat ek gedoen het.

Of die Kruistheotokion (op Woensdae en Vrydae)

Jammer nie oor My, u Seun en God, o Moeder,
wanneer U My aan die Kruis sien hang nie,
Ek wat die aarde vryelik bo die waters gehang
en die hele skepping geformeer het.
Want Ek sal opstaan en verheerlik word
en die paleise van die Doderyk deur my mag verbrysel
en Ek sal sy mag uitwis
en sy gevangenes verlos van sy boosheid,
omdat Ek goedhartig is,
en Ek sal hulle die ewige Koninkryk skenk.

Apolitikion – Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.


Die Veranderlike vir die Mettediens

Na die Derde Ode, die volgende Kathismata

Toon 4

Die Martelaar Paramonos het met volharding gestry
en, deur God geïnspireer, met die strome van sy bloed
die vuur van die veelgodery geblus.
Ná hy die Goddelike genadegawe van genesing ontvang het,
dryf hy daarom demone uit en bring hy ‘n einde aan siektes.
O Christus, red ons siele deur sy gebede.

Theotokion – Toon 4

Laat ons nou almal
die genade van die Moeder van ons God prys,
soos ook die vreugde wat deur haar die wêreld verlig het.
Die hele natuur van die mensdom wat verlosing van sonde gevind het,
verheug hom en roep uit:
“Deur haar gebede, o Heer, red ons van verskrikkinge.”

Of die Kruistheotokion (op Woensdae en Vrydae)
O Albesonge Maagd, wat geen ervaring van die huwelik het nie,
toe u u Seun en God aan die Kruis sien,
het u Hom met trane besing en uitgeroep:
“O Woord, eer aan u huiweringwekkende raad,
want U, die lewe van almal, wou gedood word
om die wêreld van verganklikheid te red,
daar U bo alle goedheid verhewe is.”

Sinaksarion

Op die 29ste van vandeesmaand, die Gedagtenis aan die stryd van die Heilige
Martelaar Paramonos en sy Heilige driehonderd-en-sewentig medemartelare.

Verse. Paramonos word vir U deurboor, my Christus.
      Wetende dat U alleen God is, sterf hy vir U alleen.

      Sewe maal tien manne gee hul hoofde vir die swaard
      saam met nog ses vyftigtalle.

      Op die 29ste het hulle Paramonos met ‘n lang lans gedood.

Op dieselfde dag die Gedagtenis aan die Heilige Martelaar Philoumenos.

Op dieselfde dag die Gedagtenis aan ons Heilige Vader Nikolaas, Aartsbiskop van
Thessalonika, en die van die Heilige Hiëromartelaar Johannes van Persië, en van
die Heilige ses Martelare vir wie ‘n rots oopgebreek het en wat hulle ontvang het, toe
hulle vervolg is.

Op dieselfde dag word die Heilige Urbanus, Biskop van Macedonië, in vrede
vervolmaak.

Op dieselfde dag word die Heilige Dionisios, Biskop van Korinthe, vervolmaak ná hy
met die swaard getref is.

Op dieselfde dag word die Heilige Pankosmios in vrede vervolmaak.

Op dieselfde dag word die Heilige Pitiroen in vrede vervolmaak.

Op dieselfde dag word die Heilige Martelaar Valerinus deur die swaard vervolmaak.

Op dieselfde dag word die Heilige Faidros vervolmaak toe kokende boomgom oor
hom uitgegooi word.

Deur die gebede van u Heiliges, o God, ontferm U oor ons.
