                                            1


Menaion Mei 5 Die H. Grootmartelares Irene.
Die Veranderlike vir die Vesperdiens

By “Heer, ek het U aangeroep…” sing ons 3 stigiere van die Fees en 3 van die
Grootmartelares.

Van die Grootmartelares – Toon 1        (Πανεύφηµοι Μάρτυρες)
Jy het jou met die helder purper van jou eie bloed omhul, o Aleerwaardige,
en jou na Hom na Wie jy verlang het, gehaas,
die Koning, Skepper en Here van almal.
Van Hom het jy ook waarlik jou oorwinningskrans ontvang
en saam met Hom heers jy nou
as maagd en veelbeproefde Martelares.

Jy het die aanslag van die verterende vuur verduur, o Al-loflike,
en al die kere toe jou liggaam geskraap is,
omdat jy uitgesien het, o Aleerwaardige,
na die beloninge van die ander wêreld,
wat Jesus voorberei het alleen vir hulle wat Hom liefgehad
en vurig na Hom as allerskone bruidegom van ons siele verlang het.

O glorieryke Irene,
jy is deur liefde vir Christus betower,
het die heidene se gode en lewelose standbeelde gehaat
en ten aanskoue van almal
jou baie duidelik as suil van Godskennis opgerig,
daar jy gestry, die weg voltooi
en die geloof onberispelik bewaar het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees

Apostiga: stigiere van die Fees.

Apolitikion van die Grootmartelares Irene
Toon 1         (Τοῦ λίθου σφραγισθέντος)
Christus ons vrede het jou Irene genoem,
want jy beloon hulle met vrede
wat jou gedagtenis vier
en hul met geestelike liedere en gesange na jou heilige tempel haas,
en waar jy by die drie-sonnige Godheid staan,
bid jy vir almal.
Laat ons almal dan eendragtig haar gedagtenis vier,
terwyl ons Christus groot maak
wat haar op sy beurt verheerlik het.
                                          2


Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)

Toon 1         (Τὸν τάφον σου Σωτὴρ)

Deur u skoonheid verteer, o Christus,
het die maagd haar met ywer verby al die sigbare gehaas
en al die skoonheid van haar liggaam oorgegee
om deur die folteringe en bitter strawwe vernietig te word.
Haar het U in die skone bruidsvertrekke ingebring, o Meester.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees

Kontakion van die Grootmartelares – Toon 4     (Ὁ ὑψωθεὶς)
Laat ons almal die skone maagd en bruid van Christus besing,
wat God met vreeswekkende tekens verheerlik het,
toe sy uit die dode opgestaan het.
Want sy het ‘n oneindige menigte goddeloses na die geloof getrek
en van God haar naam wat na Christus vernoem is, ontvang,
want ‘n Engel van God het gekom
en haar in plaas van Penelope Irene genoem.

Ikos
Van kleins deur liefde vir Christus die Bruidegom verteer, o eerwaardige Al-
beroemde,
het jy jou soos ‘n dorstige hert na immervloeiende bronne gehaas,
en ná jy jou deur jou stryd bewaar het,
het jy, omhul in ‘n veelkleurige gewaad,
as befaamde bruid die waarlik onverganklike bruidsaal van jou Skepper
binnegegaan,
waar jy as uitverkore oorwinnares gesien is
en van jou onverganklike Bruidegom, soos goud, die oorwinniningsprys van jou stryd
ontvang het.

Sinaksarion
Op die 5de van vandeesmaand die Gedagtenis aan die Heilige Grootmartelares
Irene.
Verse.         Hoewel jy deur die swaard gedood en tog op vreemde wyse geleef het,
               het jy weer in vrede gesterf, o Irene.
Op die 5de is Irene, ná sy onthoof is, opgewek en het sy gesterf.
Op dieselfde dag die Gedagtenis aan die stryd van die Heilige Martelare Neofitos,
Gaius en Gaianus.
                                        3


Hul sinaksis word in die eerwaardige tempel van die Heilige, glorieryke
wonderdoenende Onbaatsugtiges Kosmas en Damianos gevier, wat in die
Dariusbuurt is.
Op dieselfde dag die Gedagtenis aan die wyding van die tempel van die Hoogheilige
Theotokos wat in die Kyrusbuurt is.
Deur die gebede van u Heiliges, o God, ontferm U oor ons. Amen.
Eksapostilarion – Toon 2 (Γυναῖκες ἀκουτίσθητε)
Deur die Kruis van jou Here versterk, o skone maagd,
het jy die oormoed van tiranne vernietig.
op edele wyse as Martelares gestry
en van Christus die belonings van oorwinning ontvang,
o alwyse Irene van grote naam,
wat intree vir ons wat jou met liefde eer.
