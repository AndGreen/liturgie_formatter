                                         1


Menaion Februarie 17 Die H. Grootmartelaar Theodorus die Rekruut
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 2       (Ὅτε ἐκ τοῦ ξύλου σε νεκρὸν)
Daar Hy Weldoener en God is,
het Christus jou, o Theodorus,
as welvaartskeppende gawe aan die wêreld geskenk,
ná Hy jou kosbare bloed wat om sy ontwil uitgestort is
en met Godvresende ywer aan Hom opgedra is, aanvaar het.
Daar jy nou met eerbiedige vrymoedigheid by Hom staan, o Martelaar,
red almal wat hul tot jou haas.

Jy is ‘n veilige toring, o Theodorus,
wat die aanslae van die teenstanders afweer,
‘n onoorwinlike kampvegter van hulle wat jou loof,
die baie vinnige hulp, vurige beskerming en spoedige verlossing,
onpartydige bystand, baie kragtige voorbidder
en baie geredelike redder, o salige,
van almal wat jou met geloof daarom vra.

Daar jy die stroom van behae en water van vergifnis het,
naamlik Christus die baie barmhartige,
wie se waaragtige Martelaarsgetuie jy geword het,
verlos my van die strome van wetteloosheid,
stil die onweerstaanbare water
en bring die stroms van versoekinge tot bedaring.
Bewaar my vir die hemelse kalmte,
o saligheidwaardige Theodorus.

Eer aan die Vader en aan die Seun en aan die Heilige Gees.
Doksastikon – Toon 2
Ons eer jou wat na Goddelike gawes vernoem is,
o driemaal salige Theodorus,
want jy is as nimmertanende ster van Goddelike lig geopenbaar
en het die hele skepping deur jou worstelinge bestraal.
Jy is as sterker as vuur bewys toe jy die vlam gedood
en die draak se kop verbrysel het.
Daarom, o Grootmartelaar en stryder,
het Christus tydens jou stryd neergebuig
en jou heilige hoof gekroon.
Daar jy oor vrymoedigheid by God beskik,
bid dringend vir ons siele.

Nou en altyd en tot in ewigheid. Amen
Theotokion – Toon 2       (Ὅτε ἐκ τοῦ ξύλου σε)
                                         2


Aanvaar u dienaars se smeeklied wat ons u toebring, o Theotokos.
Red ons wat verleë is, o Meesteres,
en lei hierdie kudde van u uit gevare,
waar hulle met geloof in u in u eerwaardige tempel neerval.
Want daar u die Heiland gebaar het,
het u as Moeder die vrymoedigheid om dringend te bid
dat ons gered mag word.

Of die Kruistheotokion (op Dinsdag- en Donderdagaande)
Toon 2       (Ὅτε, ἐκ τοῦ ξύλου σε νεκρὸν)
Toe die vlekkelose ooilam haar eie lam sien
wat as ram uit vrye wil ter slagting gelei word,
het sy geweekla en gesê:
“Nou haas U U om my wat U gebaar het, kinderloos te maak.
Waarom het U dit gedoen, o Verlosser van die heelal?
Nietemin, ek besing en verheerlik u uiterste selfvernedering
wat die verstand en rede te bowe gaan, o Mensliewende.”

Apostiga uit die Oktoig
Eer aan die Vader en aan die Seun en aan die Heilige Gees.
Doksastikon – Toon 2
O Martelaar Theodorus,
jy sprei die Godgegewe genade van jou wonders uit
oor almal wat hul met geloof tot jou haas.
Ons loof jou daarom en sê:
Jy verlos gevangenes, genees siekes, en maak behoeftiges welvarend,
jy red seevaarders en verhinder die vergeefse vlug van diensknegte,
jy openbaar die skade aan hulle wat beroof is, o Stryder,
en jy leer soldate om hul van plundering te onthou.
Uit medelye skenk jy kindertjies hul versoeke
en word jy as vurige beskermer bevind
deur hulle wat jou heilige gedagtenis vier.
O Allerheilige Stryder,
vra by Christus om sy groot barmhartigheid
vir hulle en vir ons wat jou martelaarskap besing.

Nou en altyd en tot in ewigheid. Amen.

Theotokion – Toon 2       (Ὅτε ἐκ τοῦ ξύλου σε νεκρὸν)

Toe die ooggetuies van die hemelse God
u, die nuutverskene nuwe hemel, sien,
het hulle beskryf hoe in u
die heerlikheid van die hoë hemel na die aarde gekom het
en het hulle die werk van sy hande aan die wêreld verkondig,
daar hulle die krag van Hom wat uit u vlees geword het, gehad het.
Want hul stem het tot aan die einde van die aarde uitgegaan,
                                           3


toe hulle u Seun aan die nasies verkondig, o Maagd.

Kruistheotokion – Toon 2          (Ὅτε ἐκ τοῦ ξύλου σε νεκρὸν)

Toe die Ooilam U, haar eie Lam,
aan die Kruis met spykers deurboor sien,
het sy verslae heftig geweekla en met trane gesê:
“Hoe sterf U, my Seun,
in u begeerte om die skuldbrief van die eersgeskape Adam op te skeur
en die hele mensdom van die dood te verlos?
Eer aan u heilsbestel, o Lankmoedige.”

Apolitikion – Toon 2

Groot is die dinge wat deur geloof vermag is!
Die heilige Martelaar Theodorus
het hom in die vlammefontein soos by waters van rus verheug.
Want as heeloffer in die vuur gebring,
is hy as soete brood aan die Drie-eenheid opgedra.
Deur sy smekinge, o Christus ons God, ontferm U oor ons.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8       (Τὴν Σοφίαν)

Daar jy die volle wapernrusting van God opgeneem
en die dwaling van die afgode neergewerp het,
het jy Engele gewek om jou worstelinge te loof,
want met jou gees brandend met liefde vir God,
het jy dapper jou dood in die vuur verduur.
Daarom, o oorwinnaar Theodorus,
deel jy in ooreenstemming met jou naam Goddelike gawes
en genadegawes van genesing uit aan hulle wat jou daarom vra.
Bid tot Christus ons God
dat Hy vergewing van oortredinge sal skenk
aan hulle wat met liefde jou heilige gedagtenis vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion - Toon 8         (Τὴν Σοφίαν)
O Alheilige Maagd en Moeder van God, ek smeek u:
genees die vermoeiende hartstogte van my siel
en skenk my vergewing van my oortredinge
wat ek op dwase wyse begaan het,
toe ek, ellendeling, my siel en liggaam besoedel het.
Wee my! Wat sal ek in daardie uur doen
wanneer die Engele my siel skei van my ellendige liggaam?
                                           4


Wees u dan my hulp en allervurige beskermster, o Meesteres.
Want ek, u onwaardige dienaar, het u as my hoop.

Of die Kruistheotokion (op Woensdag- en Vrydagoggende)

Toon 8        (Τὴν Σοφίαν)

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o lankmoedige Heer,
die afgrond van medelye en bron van goedheid.
Wees daarom genadig
en skenk vergewing van oortredinge aan u dienaars
wat u vlekkelose lyding met geloof besing.”

Kontakion – Toon 8

Daar jy wat telkemale in die stryd oorwin het
die geloof in Christus as borswering in jou hart ontvang het,
het jy die vyandige magtige vertrap
en is jy met ‘n hemelse kroon bekrans,
daar jy onoorwinlik in die stryd was.

Ikos

Dankbaar besing ons met geloof U wat op ‘n troon van lig gedra word,
daar U Theodorus wat dapper in die stryd was as Goddelike geskenk gegee het,
hy wat deur sy lewe driemaal salig was,
synde ‘n kampvegter vir die waarheid,
en u luisterryke kroondraer, o Christus ons God.
Om U ontwil het hy tot die einde vasgestaan,
daar hy onoorwinlik in die stryd was.

Sinaksarion

Op die 17de van vandeesmaand die gedagtenis aan die Heilige Grootmartelaar
Theodorus die Rekruut.

Verse.        Die Rekruut, wat dui op ‘n pasgeworwe soldaat,
              kom na God as pasverbrande soldaat.

              Op die 17de verbrand hulle die Rekruut in die vuur.

Op dieselfde dag die Gedagtenis aan die Heilige Mariamne, suster van die Heilige
Apostel Filippus.

Op dieselfde dag die gedagtenis aan ons Heilige Vader Auxibius.
                                          5



Op dieselfde dag die Gedagtenis aan ons Heilige vader Theosterictus en die
Gedagtenis aan die vind van die relieke van die Heilige Menas die Welsprekende.

Op dieselfde dag die Gedagtenis aan die Koninklike Marcianus en Pulcheria wat in
vrome gedagtenis verkeer. Hul sinaksis word in die Groot Kerk gevier.

Deur hul heilige gebede, o God, ontferm U oor ons. Amen.

Eksapostilarion – Toon 2 (Γυναῖκες ἀκουτίσθητε)

O Heilige Oorwinnaar Theodorus,
aan almal verleen jy oorvloedig genadegawes van genesing,
en daar jy vrymoedigheid by die Here het,
kom jy altyd betyds en red jy hulle
wat jou met ‘n vurige geloof aanroep, o Alsalige.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion - Toon 2        (Γυναῖκες ἀκουτίσθητε)

Daar u in u arms die Here gedra het, o Onbevlekte,
wat deur sy onbevlekte hand die heelal in stand hou,
smeek Hom, o Godsalige, om my te red
uit die hand van die bedrieglike draak
wat skaamteloos my ellendige hart verskeur
deur die sielsvernietigende genietiginge.

Lofpsalms

By die Lofpsalms maak ons voorsiening vir 4 verse en sing die volgende stigiere van
die Grootmartelaar Theodorus, met herhaling van die eerste.

Toon 1       (Τῶν οὐρανίων ταγµάτων)

Laat ons almal feesvier
tydens die luisterryke fees van die Heilige Martelaar
en ons met geloof verheug,
terwyl ons uit liefde vir die fees
die stralende fees van sy vervolmaking eer,
en met liedere Jesus besing
wat sy gedagtenis verheerlik het.

Herhaal:     Laat ons almal feesvier…

Laat ons, o Gelowiges, byeenkom,
en met mistieke gesange
eendragtig die held wat uit die hemel gewerf is
as standvastige soldaat van ons geloofsgemeenskap loof en sê:
                                          6


O bewonderenswaardige Martelaar van Jesus,
bid vir hulle wat jou besing.

Ná jy deur die moeite van jou stryd
vir jou luister en die rykdom van Godsvrug vergaar het,
het jy dit met al jou mag aan Christus as gevallige geskenk opgedra,
en met ywer deur jou dade
jou Godgegewe roeping vervul.

Eer aan die Vader en aan die Seun en aan die Heilige Gees.

Doksastikon – Toon 6

Jy is aan die wêreld geopenbaar, o wyse Theodorus,
as ‘n geskenk van heiligheid en ‘n skat van ‘n Goddelike lewe,
want Christus het jou gedagtenis verheerlik,
waartydens ons, die gelowiges,
met vreugde die worstelinge van jou stryd besing.

Nou en altyd en tot in ewigheid. Amen.
Theotokion - Toon 6        (Ὅλην ἀποθέµενοι)

O Al-onskuldige, die wederoprigting van gevallenes,
besoek my spoedig wat deur die Demone se plundertogte gewond is
en altyd heeltemal hulpeloos op die weg van my rustelose lewe lê,
waar ek om u barmhartigheid vra,
en skenk my genesing en heil, o Meesteres,
sodat ek u mag verheerlik
en tereg met liefde u groot dade mag besing,
o enig onbevlekte Moeder en Maagd.

Of die Kruistheotokion (op Woensdag- en Vrydagoggende)

Toon 6       (Ὅλην ἀποθέµενοι)

Toe die smettelose ooilam en onskuldige Meesteres
haar eie lam eens aan ‘n Kruis verhef sien,
het sy moederlik gejammer en verslae uitgeroep:
“Wat is hierdie nuwe en sonderlinge gesig, my allerdierbare Kind?
Hoe het ‘n ondankbare skare U aan Pilatus se regbank oorgegee
en veroordeel hulle, U die lewe van almal, ter dood?
Maar ek besing u onsegbare selfvernedering, o Woord.”

Apostiga uit die Oktoig

Eer aan die Vader en aan die Seun en aan die Heilige Gees.

Doksastikon – Toon 8       (Ὢ τοῦ παραδόξου θαύµατος)
                                          7


Reggelowig met die dapperheid van ‘n stryder bewapen,
o Oorwinnaar van Christus,
en op mistieke wyse ‘n kampvegter van die redelike godsdiens,
het jy deur sy krag die goddeloosheid van die afgode
en die brutaliteit van die tiranne as swakheid geopenbaar,
terwyl jy op die folteringe en tydelike vuur neersien,
maar daar jy in sowel naam as optrede een van God se gawes is,
red deur jou voorbidding hulle wat jou gedagtenis vier
van alle moeilikhede.

Nou en altyd en tot in ewigheid. Amen.
Theotokion – Toon 8        (Ὢ τοῦ παραδόξου θαύµατος)

My hele lewe is verdorwe, my siel is losbandig
en my liggaam heeltemal smerig,
my verstand is onrein, my dade onheilig
en ek is geheel en al blootgestel aan bestraffing en veroordeling.
Waarheen sal ek nou gaan?
En na wie sal ek vlug, buiten u?
O Meesteres, betoon medelye en kom, red my.

Of die Kruistheotokion (op Woensdag- en Vrydagoggende)

Toon 8       (Ὢ τοῦ παραδόξου θαύµατος)

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
toe sy U aan die Kruis tussen twee rowers sien hang.
Sy het geween en uitgeroep: “Wee my, allergeliefde Kind!
Hoe het ‘n aaklige, ondankbare volk U aan ‘n Kruis vasgeslaan?”

Die res van die Mettediens en die Wegsending.
