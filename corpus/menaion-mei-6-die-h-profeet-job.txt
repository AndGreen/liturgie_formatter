                                         1


Menaion Mei 6 Die Heilige en Regverdige Job

Die Veranderlike vir die Vesperdiens

By “Heer, ek het U aangeroep…” sing ons 3 stigiere van die Fees en 3 van die
Heilige Job.

Toon 4

U wat alle goedheid te bowe gaan,
het ons ‘n voorbeeld van geduld en manmoedigheid gegee,
naamlik die swaarbeproefde Job,
regverdig deur sy deugde, woorde en heilige dade,
en U bring waarlik deur ongeluk hulle wat hoog opgee tot besinning.
Daarom verheerlik ons u heilsbestel wat sonder weerga is,
o Almagtige Jesus,
die Verlosser van ons siele.

O salige Job, jy het as regverdig en onbedorwe bekend gestaan,
waaragtig en onberispelik,
daar jy jou van alle bose dade weerhou het,
waarlik stralend met die deugde was
en deur reggelowigheid verlig is.
Daarom noem ons jou salig
en vier ons vandag met vreugde
jou heilige, eerwaardige fees.

Met reggelowigheid as rykdom
en met medelye as baie kosbare purper beklee,
met geregtigheid soos met ‘n Goddelike krans omhul,
o beroemde, onberispelike Job,
het jy oor die tirannieke hartstogte geheers.
Daarom het jy na die noëtiese paleise oorgegaan
en staan jy by die ewige Koning.

Eer aan die Vader en aan die Seun en aan die Heilige Gees.

Doksastikon – Toon 6

Jy het met nougesetheid op jou lewe gelet
en nie ten opsigte van wat in die Wet staan te kort geskiet nie.
Want daar jy by God ‘n loflike aansien as bondgenoot gehad het,
het jy jou as baie standvastige soldaat
vir die oefenskool van die deug van jou klere gestroop
en ná jy tydens die worsteling die ondraaglike wonde van jou etterende sere oorwin
het,
het jy hom wat mateloos spog, omver gewerp.
Daarom, met die oorwinningskrans deur Christus gekroon,
smeek Hom ten behoewe van ons siele.
                                         2


Apolitikion – Toon 2

Waar ons die gedagtenis van u regverdige Job vier, o Heer,
smeek ons U deur hom:
red ons siele.

Nog ‘n Apolitikion van Job – Toon 4

Die hele engelekoor was waarlik verbaas
en die mensemenigte het gesidder, o regverdige,
by die aanskoue van jou waarlik bo-menslike lankmoedigheid.
Daarom is jy as voorbeeld gegee
vir ons wat volgens die oordele van die Heer
gedurig deur die verdrukkinge van die lewe geteister word
en in versoekinge verval.
Want Hy het gesê:
“Hy wat tot die einde volhard, sal gered word.”

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word) – Toon 3

Laat ons almal die onberispelike en allerreine Job salig noem,
wat deur die Gees die onbeweeglike, allerstandvastige suil
teen die liste van die vyand geword het
en laat ons met geloof hom loof wat ‘n dienaar van Christus was
en wat Hom dringend smeek om ons siele van gevare te verlos.

Kontakion van Job – Toon 8 of 4

Jy is as waaragtige, regverdige, Godvrugtige,
onberispelike en geheiligde dienaar van God geopenbaar,
o alglorieryke, waaragtige, swaarbeproefde Job,
en jy het die wêreld deur jou standvastigheid onderrig.
Terwyl ons jou almal eer,
besing ons jou gedagtenis.

Ikos

Die God en Heer van almal, wat saam met die Seun en Gees heers,
het in een Godheid gestraal en die gelowiges vroom gemaak;
Hy, die onbedorwe tong, het self van Job getuig
dat hy onbedorwe, Godvrugtig en regverdig is
en dat hy hom van alle kwaad weerhou het.
Daarom, o Job, terwyl ons jou almal met gesange eer,
besing ons jou gedagtenis.

Sinaksarion
                                          3


Op die 6de van vandeesmaand die Gedagtenis aan die Heilige, regverdige en
swaarbeproefde Profeet Job.

Verse.       Ook al het jy gesterf, onvergeetlike rots van manmoedigheid,
             hoe kan dít jou onder die rots van vergetelheid verberg, o Job?

             Op die 6de het die doodseinde die baie geduldige Job omhul.

Op dieselfde dag die Gedagtenis aan ons Heilige, Goddraende Vader Serafim wat
op die berg Dompus die askese beoefen het.

Op dieselfde dag is die Heilige Mamas, Pachomius en Hilarion in vrede vervolmaak.

Die Heilige Martelaar Demetrion wat vervolmaak is, toe hy met pyle geskiet is.

Die Heilige Martelaar Danaks, Mesirus en Therinus wat deur die swaard vervolmaak
is.

Die Heilige Martelaar Donatus wat vervolmaak is, toe hy deur pyle geskiet is.

Die Heilige Martelaar Barbarus wat deur die swaard vervolmaak is.

Die sinaksis van die vermelde heiliges word in hul Martyrium gevier wat in die
Defterum-buurt is.

Deur hul heilige gebede, o God, ontferm U oor ons. Amen.

Vir die Eksapostilarion, Lofgesange en Apostiga, die liedere van die Fees van
Pasga.

Die res van die Mettediens en die Wegsending.
