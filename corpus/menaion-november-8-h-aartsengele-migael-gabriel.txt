                                         1


Menaion 8 November – Die H. Aartsengele Migael & Gabriël

Die Veranderlike vir die Vesperdiens

Ons maak voorsiening vir 6 verse en sing die volgende stigiere:

Vir Migael - Toon 4

As ‘n allerstralende dienaar
van die Drie-sonnige Godheid geopenbaar,
o Opperleier Migael,
roep jy vreugdevol saam met Hemelse Kragte uit:
“Heilig is U, o Vader,
heilig is U, o Woord wat eweneens sonder begin is,
en heilig is U, o Heilige Gees:
een heerlikheid, een natuur,
een Godheid en mag.

Vurig is jou gestalte en wonderbaar jou skoonheid,
o Migael, voorste onder die engele.
Want met jou onstoflike natuur deurloop jy die eindes van die aarde,
en vervul jy die opdragte van die Skepper van almal.
Jy word erken as kragtig in jou mag
en jy maak die tempel wat met jou naam vereer is
‘n bron van genesinge.

Soos dit geskrywe is, o Heer,
“U Wat u Engele geeste maak en u dienaars ‘n vuuvlam,”
U het die Opperleier Migael
as voorste in die rangordes van u aartsengele aangewys,
daar hy hom aan u wil onderwerp, o Woord,
en met ontsag die Driemaal-heilige Loflied
aanhef tot u eer.


Vir Gabriël – Toon 4

Die ewige Denke het jou, o Gabriël,
as tweede lig aangestel
wat die hele wêreld deur deelname aan God verlig,
en aan ons die Godddelike en waarlik grootse misterie wat van ewigheid af is,
geopenbaar:
die liggaamlose wat in ‘n Maagdelike skoot ‘n liggaam aangeneem
en mens geword het om die mens te red.

Waar jy by die troon van die drie-sonnige Godheid staan
en hulle wat op aarde met blydskap ‘n koor vorm om jou te loof,
ryklik bestraal met die Goddelike glans
wat sonder ophou daarvan uitgestuur word,
verlos ons van die newel van die hartstogte
en maak ons stralend met verligting,
                                          2


o Opperleier Gabriël,
voorbidder vir ons siele.

Vernietig die oormoedige optrede van die kinders van Hagar
wat gedurig oor jou kudde kom.
Bring die skeuringe in die Kerk tot bedaring.
Kalmeer die deining van ontelbare versoekinge.
Verlos van gevare en moeilikhede hulle wat jou met liefde eer
en hulle na jou beskutting haas,
o Opperleier Gabriël,
voorbidder vir ons siele.

Eer aan die Vader en aan die Seun en aan die Heilige Gees.

Toon 6

Verheug julle saam met ons,
al die leiers van die Engele,
want jul hoof en ons beskermer,
die groot Opperleier,
heilig hierdie dag deur op sonderlinge wyse
in sy eerwaardige heiligdom te verskyn.
Daarom laat ons hom soos verskuldig besing en uitroep:
“Beskerm ons onder die beskutting van jou vleuels,
o allergrootste Aartsengel Migael.”

Nou en altyd en tot in ewigheid. Amen.

Theotokion – Toon 6

Verheug julle saam met ons,
alle kore van die maagde,
want ons beskerming, tussengangster en beskutting
en groot toevlug bemoedig vandag die verdruktes
deur haar eerwaardige, heilige voorsorg.
Daarom laat ons haar soos verskuldig besing en uitroep:
“Beskerm ons deur u heilige bystand,
o onbevlekte Meesteres Theotokos.”

Die Lesing uit die Boek Josua (5:13-15)

Die Lesing uit die Boek Rigters (6: 6,11-24)

Die Lesing uit die Profesie van Daniël (10:1-21)

Litie

Toon 1

Opperleiers van die geestelike Magte
                                          3


wat altyd by die Meester se troon staan,
bid tot die Heer om die wêreld vrede
en ons siele groot barmhartigheid te skenk.

Toon 1

Migael, die Bevelvoerder van die hemelse Magte,
die leier van die Goddelike rangordes,
wat elke dag saam met ons gaan
en ons almal van alle moeilikhede wat van die duiwel kom, bewaar,
het ons vandag vir ‘n fees byeengeroep.
Kom daarom, o liefhebbers van feeste en van Christus,
laat ons die blomme van die deugde pluk,
en met rein gedagtes en ‘n goeie gewete
die Sinaksis van die Aartsengel eer.
Want ononderbroke staan hy by God
waar hy die driemaal-heilige loflied sing
en bid dat ons siele gered mag word.

Toon 2

O Opperleiers, wat aan die hoof staan van die geestelike Magte van die onstoflike
natuur,
en wat die wereld verlig met die glans van die drie-sonnige heerlikheid,
met onophoudelike stem sing julle die driemaal-heilige loflied.
Bid daarom dat ons siele gered mag word.

Toon 2

Waar julle die onstoflike troon omring,
o heilige, liggaaamlose geestelike wesens,
sing julle met vlammende lippe:
“Heilige God, die beginlose Vader,
Heilige Magtige, die Seun wat mede-beginloos is,
Heilige Magtige, die Gees wat een in wese is
en saam met die Vader en die Seun verheerlik word.”

Met liggaamlose lippe en geestelike monde
dra die Engele-ordes die voortdurende lofsang op
aan u ontoeganklike Godheid, o Heer,
en suiwer geeste en dienaars van u heerlikheid prys U, o Meester.
En saam met hulle het die liggaamlose Migael,
die leier van die hemelse Magte en Opperleier van die Engele,
vandag ons gasheer geword wat ons aanspoor
om die liggaamloses se liedere tot u ontoeganklike heerlikheid te sing, o
Mensliewende,
sodat hy sonder ophou vir ons siele mag bid.

Toon 4
                                            4


Glansend met die sonstraal van Goddelike lig, o Opperleiers,
bestraal julle die rangordes van die onstoflike wesens.
Soos lig in wit geklee, straal julle die vuur van die ontoeganklike Godheid in die
wêreld.
Daarom sing julle ook onophoudelik met vlammende lippe die driemaal-heilige
loflied:
Heilig, Heilig, Heilig, is U, ons God, eer aan U.

Toon 6

U Engele wat met ontsag by die troon van u majesteit staan, o Christus,
en deur die uitstorting van u lig altyd in die hoogste hemele straal
en as u lofsangers en dienaars van u raad deur U uitgestuur word,
gee verligting aan ons siele.

Eer aan die Vader en aan die Seun en aan die Heilige Gees.

Toon 4

Met vurige lippe besing die Gerubim U, o Christus God.
En nimmerswygend verheerlik die koor van Aartsengele U met liggaamlose monde.
En Migael, Opperleier van die hemelse Magte,
dra sonder ophou die oorwinningslied aan u heerlikheid op.
Want hy het ons vandag verlig om op waardige wyse met sang
die driemaal-heilige lofsang vir die luisterryke fees met ons lippe van klei aan te hef.
Want alles is met u lof vervul
en daardeur skenk U aan die wêreld u groot barmhartigheid.

Nou en altyd en tot in ewigheid. Amen.

Vandag word die Theotokos wat God omvat
in die tempel van die Here ingebring,
en Sagarias ontvang haar.
Vandag verheug die Allerheiligste hom
en vier die koor van Engele op mistieke wyse fees.
Laat ook ons vandag saam met hulle feesvier
en saam met Gabriël uitroep:
Verheug u, begenadigde,
die Here is met u,
Hy wat oor groot barmhartigheid beskik.

Apostiga – Toon 1

Waar ons op aarde soos die Engele feesvier,
laat ons tot God wat op die troon van heerlikheid gedra word,
die loflied uitroep:
‘Heilig is U, hemelse Vader,
Heilig is U, Woord wat mede-ewig is,
asook die Alheilige Gees.”
                                            5


Vers. Wat sy boodskappers geeste en sy dienaars ‘n vuurvlam maak.

Daar jy die leier van die hemelse Magte is
deur jou groot vrymoedigheid
en by die troon staan wat ondraaglik in heerlikheid is
as ooggetuie van onuitspreeklike dinge,
red ons deur jou gebede, Opperleier Migael, bid ons jou,
waar ons in nood, gevare en versoekinge verkeer.

Vers. Loof die Here, o my siel. O Here, my God, U is baie groot.

Daar jy, Opperleier Migael,
duidelik die voorste onder die Liggaamlose Engele is,
en ‘n dienaar van daardie Goddelike ligglans,
en ooggetuie en ingewydene is,
red ons wat jou jaarliks vroom vereer
en die Drie-eenheid getrou besing.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 8 – deur Johannes die Monnik

As leier, voorvegter en aanvoerder van die Engele,
verlos van alle nood, verdrukking, siektes en aaklige sondes
hulle wat jou opreg besing en openlik smeek,
o glorieryke Opperleier,
daar jy as onstoflike die Onstoflike aanskou
en deur die ontoeganklike lig van die Meester se heerlikheid verlig word.
Want Hy het in sy mensliewendheid om ons ontwil
vlees uit die Maagd aangeneem
in sy begeerte om die mensdom te red.

Apolitikion – Toon 4

Opperleiers van die Hemelse Leërskare,
ons die onwaardiges pleit altyd by julle
dat julle ons sal omring met jul smeekbedes
terwyl julle met die beskutting van jul vleuels van nie-stoflike heerlikheid
ons beskerm wat voor julle neerval en dringend roep:
“Verlos ons van die gevare,
as die Aanvoerders van die hemelse Leërskare.”


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4
                                         6


Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.


Die Veranderlike vir die Mettediens

Na die Eerste Psalmlesing, die volgende Kathismata

Toon 4

Opperleier van die liggaamlose dienaars,
wat in God se teenwoordigheid staan
en verlig word met met die glans wat daarvandaan kom,
reinig en heilig hulle wat jou getrou besing,
verlos hulle van alle tirannie van die vyand
en vra om ‘n vreedsame lewe vir Heersers
en al die eindes van die aarde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie weggaan van u nie,
want u red u dienaars altyd uit allerhande gevare.

Na die Tweede Psalmlesing, die volgende Kathismata

Die Gerubim en die veelogige Serafim,
die leërs van dienende Aartsengele,
saam met die Magte, Trone, Heerskappye,
Engele, Kragte en Vorstedomme
smeek U, die Skepper van almal, en God en Meester:
Veronagsaam nie die bede van ‘n volk wat gesondig het nie,
o Christus wat ryk aan barmhartigheid is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4
                                           7


Maak gou om die vyande wat u laster
en ons bedreig, te verower,
voor ons slawe word, o Christus ons God.
Vernietig deur u Kruis hulle wat die stryd teen ons voer.
Laat hulle besef hoe sterk die geloof van die Reggelowiges is,
deur gebede van die Theotokos,
o enig Mensliewende.

Kathismata ná die Polyeleos

Toon 8

Aanvoerders en leiers van die hemelse wesens,
van die hoogtronende ontsagwekkende wesens van die Goddelike Heerlikheid,
o Opperleiers Migael en Gabriël, Dienaars van die Meester,
wat altyd saam met al die liggaamloses vir die wêreld intree,
vra om vergifnis van oortredinge vir ons
en dat ons barmhartigheid en genade mag vind op die oordeelsdag.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

O Reine, geseënde, deur God begenadig,
saam met die hemelse Magte en die Aartsengele en al die Liggamloses,
smeek Hom wat deur sy innige medelye uit u gebore is sonder ophou
om ons voor die einde vergifnis en reiniging van ons sondes te gee,
asook omkering van lewe
sodat ons barmhartigheid mag vind.

Die eerste Antifoon van die Bedevaartsliedere oftewel Anavathmi, in Toon 4


Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)


Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
                                           8


dit bevogtig die hele skepping om lewe voort te bring.

Prokimenon – Toon 4

Wat sy boodskappers geeste en sy dienaars ‘n vuurvlam maak.

Vers. Loof die Here, o my siel. O Here, my God, U is baie groot.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God, en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige Evangelie.
              Vrede vir almal.

Volk          En vir u gees.

Priester      Die Lesing uit die heilige Evangelie volgens Matthéüs

Volk          Eer aan U, o Heer, eer aan U.

Priester      Laat ons aandag gee.

Pas op dat julle nie een van hierdie kleintjies verag nie; want Ek sê vir julle dat hulle
engele in die hemele altyd die aangesig sien van my Vader wat in die hemele is.
Want die Seun van die mens het gekom om te red wat verlore is. Wat dink julle? As
iemand honderd skape het en een van hulle verdwaal, sal hy nie die negen-en-
negentig laat staan en op die berge die verdwaalde een gaan soek nie? En as hy
hom kry, voorwaar Ek sê vir julle dat hy blyer is oor hom as oor die negen-en-
negentig wat nie verdwaal het nie. So is dit nie die wil van julle Vader wat in die
hemele is, dat een van hierdie kleintjies verlore gaan nie. EN as jou broeder teen jou
sondig, gaan bestraf hom tussen jou en hom alleen. As hy na jou luister, dan het jy
jou broeder gewin; maar as hy nie luister nie, neem nog een of twee met jou saam,
sodat in die mond van twee of drie getuies elke woord kan vasstaan. En as hy na
hulle nie luister nie, sê dit aan die gemeente; en as hy na die gemeente ook nie
luister nie, laat hom vir jou wees soos die heiden en die tollenaar. Voorwaar Ek sê vir
julle, alles wat julle op die aarde bind, sal in die hemel gebonde wees; en alles wat
julle op die aarde ontbind, sal in die hemel ontbonde wees. Weer sê Ek vir julle: As
                                          9


twee van julle saamstem op die aarde oor enige saak wat hulle mag vra, dit sal hulle
ten deel val van my Vader wat in die hemele is. Want waar twee of drie in my Naam
vergader, daar is Ek in hul midde.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel. Wend
u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees. Ek
sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die beskermiung van die Ligaamlose Magte, o Barmhartige, wis my baie
oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
                                        10



Toon 2

Waar julle die onstoflike troon omring,
o heilige, liggaaamlose geestelike wesens,
sing julle met vlammende lippe:
“Heilige God, die beginlose Vader,
Heilige Magtige, die Seun wat mede-beginloos is,
Heilige Magtige, die Gees wat een in wese is
en saam met die Vader en die Seun verheerlik word.”

Kathismata na die Derde Ode (wat nog vertaal moet word)

Toon 8

Terwyl ons daarna streef om die kore van die Liggaamlose magte te loof,
laat ons sover moontlik hul heiligheid navolg
deur al die lede van die vlees dood te maak
en hulle as kampvegters en beskermers te vra
om ons wat hulle besing te verlos
van alle verleiding van die onsigbare vyand,
sodat ons barmhartigheid mag vind.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Ons dank u altyd, o reine Theotokos,
en verheerlik en vereer u, Begenadigde,
terwyl ons u geboortegewing besing,
en sonder ophou uitroep:
“Behoed ons, albarmhartige Maagd, daar u goed is,
en ontruk ons aan die gevreesde afrekening van die demone
op die uur van oordeel,
sodat u dienaars nie beskaam mag word nie.

Kontakion – Toon 2

God se Opperleiers, dienaars van die Goddelike heerlikheid,
gidse van mense en aanvoerders van die Liggaamlose Magte,
vra om wat tot ons voordeel strek
en om groot barmhartigheid,
as Opperleiers van die Liggaamlose Magte.

Ikos

O Mensliewende, U het in u Skrifte gesê
dat ‘n menigte Engele in die hemel hul verheug
oor een mens wat hom bekeer, o Onsterflike.
Daarom waag ons dit, waar ons in ongeregtighede verkeer,
om U, die enige sondelose wat ons harte ken,
                                         11


elke dag te smeek daar U goedhartig is:
Betoon medelye met ons, o Meester,
en stuur ootmoed oor ons onwaardiges neer,
en skenk ons vergifnis.
Want die Opperleiers van die Liggaamlose Magte
bid vir ons almal by U.

Sinaksarion

Op die 8ste van vandeesmaand die Sinaksis van die Opperleiers Migael en Gabriël,
en die res van die heilige liggaamlose, hemelse rangordes.

Verse.        Ek wou ‘n gepaste lied op gepaste wyse vir jou sing,
              maar ek het niks onstoflikes nie, Migael.
              Op die agste word die leiers van die hemelse skaar vereer.

Vir die Sinaksis van die nege rangordes, Serafim, Gerubim, Trone, Heerskappye,
Magte, Vorstedomme, Kragte, Aartsengele en Engele.

Verse.      Wat sou iemand wat na nege maande gebore is,
            kon sê wat die nege Rangordes waardig kon wees?
Deur die gebede van u heiliges, o God, ontferm U oor ons. Amen.

Eksapostilaria

Toon 3

Die Skepper en God
het jou as kampvegter, leier en voortreflike voorsiener
van die menslike geslag aangetoon, o heilige Opperleier,
en jou op onuitspreeklike wyse vereer
om onophoudelik
die Driemaal-heilige, Goddelike oorwinningslied te sing.

Toon 2

Op onuitspreeklike wyse vlammend met die Goddelike glans
van die Drie-eenheid wat bo alle lig verhewe is,
deurloop jy soos weerlig die hele skepping, o Aartsengel,
en vervul jy die Goddelike bevel, o weerligvormige Migael,
en behoed, bewaar en beskud jy hulle wat jou met vreugde besing.

Toon 2

O glorieryke, Goddelike Opperleier Migael,
jy is deur God aangestel as leier
van die Magte, Kagte, Aartsengele, Engele,
Heerskappye, Trone en Vorstedomme
Waar jy by die onuithoudbare troon staan,
beskut, bewaar, beskerm en behoed
                                           12


almal wat jou met geloof vereer,
o beskermer van die wêreld.

Theotokion – Toon 2

U is eerbiedwaardiger as die glorieryke Gerubim,
onvergelyklik glorieryker as die ontsagwekkende Serafim,
en heiliger as al die Heilige Engele,
o albesonge Alreine.
Want u het op onuitspreeklike wyse, o Theotokos,
die Skepper van almal in die vlees gebaar.
Vra Hom om u dienaars vergifnis van sonde te gee.

Lofpsalms – Toon 1

Ons gebruik 4 verse, en sing drie Stigiere, en herhaal die eerste.

O Opperleier Migael,
ons besing jou getrou
as leier van die hemelse rangordes,
en as sterke beskermer, bewaarder en bevryder van mense op aarde,
en ons smeek jou om ons van alle verderflike smart te bevry.

O Opperleier Migael,
ons besing jou getrou
as leier van die hemelse rangordes,
en as sterke beskermer, bewaarder en bevryder van mense op aarde,
en ons smeek jou om ons van alle verderflike smart te bevry.

Die Bevelvoerder van die heilige hemelse Magte
nooi vandag die kore van sterwelinge om saam met die Engele
een luisterryke fees van hul heilige Byeenkoms te vier
en saam die driemaal-heilige Loflied tot God te sing.

Waar ons met geloof ons toevlug geneem het
onder die beskutting van jou heilige vleuels,
o Migael, heilige geestelike wese,
bewaar en behoed ons deur ons hele lewe
en in die uur van die dood, o Aartsengel,
wees vir ons almal ‘n baie welwillende helper.


Eer aan die Vader en aan die Seun en aan die Heilige Gees.

Toon 5

Waar jou genade sy lig werp, o Aartsengel,
daar word die mag van die duiwel verdryf;
want die Oggendster wat geval het,
kan dit nie verduur om in jou lig te bly nie.
                                         13


Daarom vra ons jou:
Doof deur jou bemiddeling sy vurige pyle
wat teen ons gerig word
en verlos ons van sy struikelblokke,
Aartsengel Migael, wat waardig is om besing te word.

Nou en altyd en tot in ewigheid. Amen.

Theotokion - Toon 5

Ons, die gelowiges, noem u salig, o Maagd Theotokos,
en verheerlik u tereg as die onwankelbare stad,
die ondeurdringbare vesting,
die onverbreekbare beskerming
en toevlug van ons siele.

Die Groot Doksologie en die res van die Mettediens.
