Die Veranderlike vir die Ontslaping van die Hoogheilige Theotokos

Eerste Antifoon – Toon 2

V.1   Juig tot God, o ganse aarde. Dien die Here met blydskap. Kom voor sy aangesig
      met gejubel.

Deur die gebede van die Theotokos, o Heiland, red ons.

V.2   Bely Hom met dankbaarheid, prys sy naam.
V.3   Soos ons gehoor het, so het ons ook gesien, in die stad van die Here van die
      leërskare, in die stad van ons God
V.4   Sy plek was in vrede en sy woonplek in Sion. (Ps. 75:3)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Deur die gebede van die Theotokos, o Heiland, red ons.

Tweede Antifoon – Toon Twee

V.1   Die Here het die poorte van Sion lief bo al die wonings van Jakob. (Ps. 86:2)

Red, o Seun van God, wat wonderbaar is in die heiliges, ons wat tot U sing:
Halleluja.

V.2   Heerlike dinge is van u gesê, o stad van God. (Ps. 86:3)
V.3   God het haar vir ewig gevestig. (Ps. 47:9)
V.4   Die strome van die rivier maak die Godstad bly. Die Allerhoogste het sy tabernakel
      geheilig (Ps. 45:5)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Eniggebore Seun en Woord van God....

Derde Antifoon – Toon Een

V.1   My hart is gereed, o God, my hart is gereed. Ek sal sing en psalmsing in my
      heerlikheid. (Ps. 107:2)

In u geboortegewing het u u Maagdelikheid bewaar
en in u ontslaping het u nie die wêreld versaak nie.
U, die moeder van die Lewe, het oorgegaan na die Lewe
en deur u gebede verlos u ons siele van die dood.

V.2   Wat sal ek die Here vergeld vir alles waarmee Hy my beloon het? (Ps. 115:3
V.3   O Here, ek is u kneg, ek is u kneg en die seun van u diensmaagd; U het my bande
      deurbreek. (Ps. 115:3)

Lied van die Intog
Kom, laat ons aanbid en neerval voor Christus.
Red, o Seun van God, wat wonderbaar is in u heiliges, ons wat tot U sing: Halleluja!

Apolitikion – Toon 1

In u geboortegewing het u u maagdelikheid bewaar.....

Kontakion – Toon 6

Nog die graf nog die dood het mag gehad
oor die Theotokos wat in haar gebede nooit slaap nie,
en deur haar beskerming 'n standvastige hoop is.
Want Hy wat haar immermaagdelike skoot bewoon het
het haar as die Moeder van die Lewe
na die lewe oorgebring.

Prokimenon – Toon 3. Die Loflied van die Theotokos (Lukas 1:46-48)

My siel maak die Here groot, en my gees is verheug in God, my Saligmaker.
Vers: Omdat Hy die nederige toestand van sy diensmaagd aangesien het; want kyk, van
nou af sal al die geslagte my salig noem.

Die Lesing uit die Brief van Paulus aan die Filippense (2:5-11).

Broeders, hierdie gesindheid moet in julle wees wat ook in Christus Jesus was. Hy, wat in
die gestalte van God was, het dit geen roof geag om aan God gelyk te wees nie, maar het
Homself ontledig deur die gestalte van 'n dienskneg aan te neem en aan die mense gelyk
geword; en in gedaante gevind as 'n mens, het Hy Homself verneder deur gehoorsaam te
word tot die dood toe, ja, die dood van die kruis. Daarom het God Hom ook uitermate
verhoog en Hom 'n naam gegee wat bo elke naam is, sodat in die Naam van Jesus sou
buig elke knie van die wat in die hemel en die wat op die aarde en die wat onder die aarde
is, en elke tong sou bely dat Jesus Christus die Here is tot heerlikheid van God die Vader.

Halleluja (3x) Toon 8 (Ps. 131)

Staan op na u rusplek, Here, U en die ark van u sterkte.
Die Here het in waarheid aan Dawid gesweer, en Hy sal dit nie tersyde stel nie.

Die Lesing uit die Evangelie volgens Lukas (10:38-42; 11:27-28)

In daardie tyd het Jesus in 'n sekere dorp gekom, en 'n vrou met die naam van Martha het
Hom in haar huis ontvang. En sy het 'n suster gehad met die naam van Maria; dié het aan
die voete van Jesus gesit en na Sy woord geluister. Maar Martha was baie besig om alles
klaar te maak. Sy kom toe daar staan en sê: Here, gee U nie om dat my suster my alleen
laat bedien nie? Sê dan vir haar dat sy my moet help. Maar Jesus antwoord en sê vir haar:
Martha, Martha, jy is besorg en verontrus oor baie dinge; maar een ding is nodig; en Maria
het die goeie deel uitgekies wat van haar nie weggeneem sal word nie. En terwyl Hy dit
spreek, het 'n vrou uit die skare haar stem verhef en vir Hom gesê: Salig is die skoot wat U
gedra het, en die borste wat U gesoog het. En Hy sê: Ja, maar salig is hulle wat die woord
van God hoor en dit bewaar.
In plaas van “Dit is waarlik gepas” - Toon 1

Al die geslagte noem u salig, o enige Theotokos.

In u, o onbevlekte Theotokos,
is die perke van die natuur oorwin.
Want ‘n geboorte geskied op maagdelike wyse
en die dood word aan die lewe verloof.
O Theotokos, wat Maagd bly na die geboorte,
en wat lewe ná die dood,
mag u altyd u erfenis red.

Kommunielied

Ek sal die beker van heil opneem en die naam van die Here aanroep. Halleluja (Ps. 115:3)

Wegsending: Mag [Saterdagaand: Hy wat opgestaan het uit die dode], Christus ons ware
God, deur die gebede van sy al-onbevlekte, al-onskuldige, heilige Moeder, wie se
Ontslaping en Tenhemelvoering ons vier...
