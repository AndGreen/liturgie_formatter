                                       1


Triodion: Die Veranderlike vir die Vesperdiens en Mette vir die Sondag van
die Kruisverering (Derde Sondag van die Vas)

Vespers: Sondag van die Kruisverering

Na Heer, ek het U aangeroep in die Toon van die Week gesing is, word 6 stigiere
van die Opstanding in dieselfde Toon gesing, en daarna die volgende vier
stigiere, om saam 10 stigiere te maak.

Toon 5

1.

Kruis van die Here,
verlig met die heerlike strale van jou genade
die harte van hulle wat jou vereer
en jou omhels met liefde van God ontvang.
Jy wat deur heel die wêreld bemin word,
deur jou is die droewe trane uitgewis,
is ons uit die strikke van die dood bevry,
en het ons oorgegaan tot die ewige vreugde.
Toon ons die luister van jou skoonheid;
skenk die beloning van die vas aan jou dienaars
wat gelowig smeek om jou ryke beskerming
en die grote barmhartigheid.

2.

Wees gegroet leweskenkende Kruis,
bloeiende paradys van die Kerk,
boom van die onbederflikheid,
wat vir ons die behae laat opbloei het
van die ewige heerlikheid.
Deur jou word die leërs van demone verjaag,
verheug die heerskare van Engele hul,
vier die menigte van gelowiges fees.
Jy is die onoorwinlike wapen;
die onverwoesbare sterkte,
die oorwinning van konings,
die roem van die priesters:
Gee dat ons ook nou die Lyding van Christus mag bereik
en die Opstanding.

3.

Wees gegroet leweskenkende Kruis,
                                       2


onoorwinlike segeteken van die Godvresendheid,
poort van die Paradys,
steun van alle gelowiges,
vestingmuur van die Kerk;
deur jou is die vloek vernietig en opgehef,
is die krag van die dood verswelg,
en is ons van die aarde opgehef na die hemel.
Jy is ons onoorwinlike skild,
die bestryder van die demone,
die roem van die Martelare,
die ware sieraad van die Gewydes,
die hawe van verlossing,
en jy skenk aan die wêreld die groot barmhartigheid.

4.

Kom albei julle eersgeskapenes,
wat uit die hemelse koor geval het
deur die afguns van die mensemoordenaar
vanweë die bittere genot van proe van die boom van ouds:
Kyk, nou nader die werklik eerbiedwaardige Boom:
haas julle daarheen om dit vol vreugde te omhels,
en roep dit toe met geloof:
jy is ons hulp, allereerbiedwaardigste Kruis,
want deur deelname aan jou vrug,
het ons deel gekry aan die onverganklikheid,
en het ons die vroeëre Eden blywend ontvang
en ook die groot barmhartigheid.


Na Eer aan die Vader en aan die Seun en aan die Heilige Gees.

Toon 3

O Christus, ons God,
wat vrywillig Kruisiging
vir die gemeenskaplike opstanding van heel die menslikegeslag aanvaar het,
en in u mensliewendheid, na U u vingers bebloed het,
ons vryspraak koninklik met die pen van die Kruis in rooi ink onderteken het:
Sien ons nie oor wat in gevaar verkeer om opnuut van u verwyder te word nie,
maar wees medelydend, alleen Lankmoedige,
met u volk wat in nood verkeer:
Staan op en bestry hulle wat ons bestry
as die Almagtige.
                                         3


Dan die Theotokion (Dogmatikon) in die Toon van die Week, gevolg deur O Blye
Lig…en die Prokimenon van die Dag, Die Here is koning…

Indien die Litie/Artoklasia gevier word, word die stigiere van die Heilige aan wie
die Kerk toegewy is, gesing, en daarna:

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 5

Toe die hele Skepping U, die Formeerder en Skepper van almal,
naak aan die Kruis sien hang,
is dit deur vrees verander en het dit geweekla.
Die son het sy lig verberg en die aarde het in beroering gekom.
Rotse het geskeur en die glansryke voorhangsel van die tempel is in twee
verdeel.
Dooies het uit die grafte opgestaan
en die Engelemagte het verbaas gesê:
“O die wonder!
Die Regter word geoordeel en Hy ly uit vrye wil,
ter wille van die Verlossing en herskepping van die wêreld.”

Apostiga: die stigiere van die Opstanding in die Toon van die Week.

Na "Eer aan die Vader…":

Toon 4

O Here, wat die allersagmoedigste Dawid bygestaan het in die stryd
staan nou ook ons, gelowiges, by
en verslaan ons vyande met die wapen van die Kruis.
Betoon ons, Goedhartige, u vroeëre barmhartigheid,
en laat hulle waarlik weet dat U God is
en laat ons in vertroue op U oorwin,
terwyl u onbevlekte Moeder U steeds bid,
om ons die groot genade te skenk.

Nou en altyd en tot in ewigheid. Amen.

Theotokion

Toon 4

Neig u tot die bedes van u dienaars, o Al-onskuldige,
maak ‘n einde aan die aanslae van ons gedugte vyande
                                         4


en bevry ons van alle verdrukking.
Want ons het u alleen as veilige en betroubare anker
en ons het u beskerming verkry.
Mag ons wat u aanroep nie beskaam word nie, o Meesteres.
Haas u om die smeking te hoor van hulle wat met geloof tot u roep:
Verheug u, Meesteres,
die hulp, vreugde en beskerming van almal
en die verlossing van ons siele.

Naas die Apolitikion van die Opstanding in die Toon van die Week, ook die
volgende Apolitikion

Toon 1

O Here, red u volk,
en seën u erfdeel;
skenk die oorwinning
aan die vromes oor hul vyande;
en deur die krag van u Kruis bewaar u gemeenskap.

Indien daar nie ander Apolitikia is nie, die volgende Theotokion:

Toon 1

Toe Gabriël tot u, o Maagd, die “verheug u” spreek,
het die Meester van die heelal tydens sy spreke
in u, die heilige ark,
vlees aangeneem, soos die regverdige Dawid gesê het.
U is wyer as die hemele bewys,
daar u u Skepper gedra het.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.

Die Mette vir die Sondag van die Kruisverering

Na die Ses Psalms en die Vredeslitanie sing ons Die Here is God in die Toon
van die Week gevolg deur die Opstandingsapolitikion, die Apolitikion O Here, red
u volk…in Toon 1 en die gepaardgaande Theotokion uit die Oktoig, soos hierbo:

Daarna die Klein Litanie en die Kathismata in die Toon van die Week, en daarna
die Evlogitaria/Lofprysinge van die Opstanding, nog ‘n Klein Litanie, die
volgende Kathisma:

Toon 8
                                         5



In die Paradys van ouds het die vyand my deur 'n boom kaal gestroop,
want want toe ek daaraan proe, het dit die dood gebring.
Maar nou is die Boom van die Kruis,
wat die kleding van die lewe vir die mensdom dra,
op die aarde geplant,
en die hele wereld met alle vreugde vervul.
O volke, wanneer julle sien dat dit vereer word,
laat ons eenstemmig en met geloof tot God uitroep:
"Sy huis is vol heerlikheid."

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Herhaal: In die Paradys van ouds het die vyand my deur 'n boom kaal gestroop,..

En daarna die Anavathmi en Prokimenon in die Toon van die Week.
Daarna volg die Oggendevangelie, Nou dat ons die Opstanding van Christus
aanskou het…, Psalm 50 en daarna:

Toon 8

Eer aan die Vader en aan die Seun en aan die Heilige Gees.

Open vir my die deure van bekering, o Leweskenker,
want my siel gaan vroeg na u heilige Tempel,
geklee in die tempel van my liggaam wat heeltemal bevlek is.
Maar daar U medelydend is,
reinig my deur u deernisvolle barmhartigheid.

Nou en altyd en tot in ewigheid. Amen.

Lei my op die weë van verlossing, o Theotokos,
want ek het my siel met skandelike sondes bevuil
en my lewe met traagheid verkwis.
Maar deur u gebede
Reinig my van alle onreinheid.

Toon 6

Ontferm U oor my, o God, volgens u groot barmhartigheid
en wis volgens die oorvloed van u medelye my oortreding uit.

As ek, ellendige, dink aan die menigte van my aaklige dade,
sidder ek vir die vreeswekkende oordeelsdag.
Maar met vertroue op u ontfermende mededoë
                                         6


roep ek soos Dawid tot U:
Ontferm U oor my, o God,
volgens u groot barmhartigheid.

Naas die Kanon van die Opstanding in die Toon van die Week, dié van die Kruis
en Opstanding, en dié van die Theotokos in die Toon van die Week, is daar ook
die Kanon van die Triodion (oor die Kruis in Toon 1) wat nog nie vertaal is nie.

Na die Derde Ode volg die Kathismata in Toon 6

U Kruis is geheilig, o Here,
want daardeur geskied daar genesing
vir hulle wat deur hul sondes siek is.
Daarom val ons voor u neer:
“Ontferm U oor ons.”

Vers: Verhef die Here ons God.

Vandag is die profetiese woord vervul,
Want kyk, ons aanbid op die plek waar u voete gestaan het, o Here.
En toe ons van die boom van heil geproe het,
het ons van die hartstogte as gevolg van ons sondes, vryheid verkry,
deur die gebede van die Theotokos, o enig Mensliewende.

Eer aan die Vader en aan die Seun en aan die Heilige Gees.

Die boom van u Kruis is nouliks staangemaak, o Christus,
of die fondamente van die aarde is geskud.
Want na die Doderyk U gulsig gesluk het,
het dit U met bewing losgelaat.
U het ons u heil getoon, o Heilige,
en ons verheerlik U, o Seun van God.
Ontferm U oor ons.

Nou en altyd en tot in ewigheid. Amen.

Theotokion

O Maagd Theotokos, smeek u Seun,
Christus ons God,
Wat uit vrye wil aan die Kruis vasgeslaan is
en uit die dode opgestaan het,
dat ons siele gered mag word.

Kontakion - Toon 7 (word gelees)
                                       7


Nou bewaak die vlammende swaard
nie meer die poort van Eden nie,
want 'n sonderlinge dowing het daaroor gekom:
die Hout van die Kruis!
Die angel van die dood en die sege van die doderyk is oorwin,
want U, o my Heiland
het gekom en tot hulle in die doderyk geroep:
"Gaan die Paradys weer in."

Ikos. (word gelees)

Pilatus het drie kruise op Golgotha opgerig,
twee vir die rowers, en een vir die Gewer van Lewe.
Toe dit Hom sien, het die onderwêreld vir hulle daar benede gesê:
“My bedienaars en kragte! Wie is dit wat ‘n spyker in my hart gedruk het?
‘n Hout spies het my skielik deurboor, en ek word uitmekaar geskeur!
My ingewande pyn, my buik en sintuie kry seer,
My gees bewe en ek word gedwing om Adam en Adam se nageslag uit te werp!
‘n Boom het hulle na my gebring,
want nou lei die boom van die Kruis hulle weer terug na die Paradys.”

Sinaksarion van die Menaion en daarna van die Sondag van die Kruisverering:

Op hierdie dag, die derde Sondag van die Vastyd, vier ons die verering van die
kosbare en lewendmakende Kruis.

Verse:       Laat die hele aarde die Kruis vereer,
             waardeur dit geleer het om U te aanbid, o Woord.

Deur die krag daarvan, o Christus ons God, bewaar ons van die kwaadwillighede
van die bose, en maak ons waardig om u goddelike Lyding en lewebrengende
Opstanding te aanbid, wanneer ons die baan van die veertigdae vas maklik
voltooi het, en ontferm U oor ons, daar u alleen goed en mensliewend is.

Katawasias – Toon 1

Eerste Katawasia

Toe die allerheiligste Moses
Israel vanouds deur die Rooi See gelei het,
het hy u Kruis voorafgebeeld
deur die see met sy staf te verdeel
en hy het 'n uittogslied gesing
tot U, o Christus ons God.

Derde Katawasia
                                        8



Deur u Kruis, o Christus my Meester,
bevestig my op die rots van die geloof
sodat my verstand nie geruk sal word
deur die aanvalle van die kwaadgesinde vyand nie,
want U alleen is heilig.

Vierde Katawasia

Toe die groot lig U op die Kruis sien, o Magtige
is dit deur groot vrees aangegryp en het dit sy strale terug getrek en verberg!
Die hele skepping het u lankmoedigheid
met ontsag verheerlik,
want die aarde is vervul met u lof.

Vyfde Katawasia

Waar ons vroeg in die môre opstaan,
besing ons u lof, o Redder van die wêreld
want deur u Kruis het ons vrede gevind.
U het die mensdom daardeur vernuwe
en ons gelei
na die aandlose lig.

Sesde Katawasia

Met sy uitgestrekte hande
in die buik van die walvis
het Jona die Kruis vooraf getrek.
Hy het uit die monster gespring
deur u krag gered, o Woord.

Sewende Katwasia

Hy wat die jongelinge
van die vlamme bevry het,
het vlees aangeneem en na die aarde gekom:
aan die Kruis vasgeslaan het Hy ons verlossing geskenk,
want Hy alleen is geseënd en hoog verheerlik:
Die God van ons Vaders.

Ons prys, loof en aanbid die Here, en besing en verhef Hom tot in ewigheid.

Agste Katawasia.

Daniël, groot onder die Profete,
                                         9


is eens in die leeukuil gewerp;
maar hy het sy hande in die vorm van 'n kruis uitgestrek
en is ongedeerd daarvan bewaar
om deur hulle verorber te word
en het Christus ons God vir ewig geloof.

Diaken       Ons vereer die Theotokos en Moeder van die Lig met liedere en
             verheerlik haar.

Die diaken* bewierook die heiligdom, ikonostasis, naaf en Volk.

Die Magnificat

My siel maak die Here groot…ens.

Negende Katawasia.

O Maagdelike Moeder
en ware Theotokos,
u het Christus ons God sonder saad gebaar:
Hy is in die vlees op die Kruis verhoog.
Ons almal, die gelowiges,
verheerlik u nou, soos gepas, saam met u Seun.

Die Klein Litanie en daarna:

Heilig is die Here ons God. (drie maal)
Verhef die Here ons God, want heilg is Hy.

Die Ekapostilarion van die Opstanding in die Toon van die Week

Eksapostilaria van die Kruisverering – Toon 2

Eer aan die Vader en aan die Seun en aan die Heilige Gees.

Wanneer ons die kosbare Kruis van Christus vandag voor ons geplaas sien,
laat ons dit vereer en in ons in geloof verheug;
laat ons die Here met liefde begroet
wat deur sy eie vrye wil daarop gekruisig is,
terwyl ons die Here vra om ons almal waardig te maak
om sy heilige Lyding te aanbid
en om almal die Opstanding sonder veroordeling te bereik.

Nou en altyd en tot in ewigheid. Amen.

Theotokion
                                       10



O Aleerbiedwaardige,
met ware toewyding vereer ons nou die Hout
waarop u Seun sy vlekkelose hande uitgestrek het
en ter wille van ons vasgeslaan is
Gee ons vrede, dat ons mag kom tot die alheilige Lyding
wat die wêreld gered het;
en dat ons die stralende, gepasgenaamde dag van Pasga
wat lig en vreugde vir die hele skepping bring, mag vereer.

Lofpsalms: vier stigiere van die Opstanding in die toon van die week en dan die
volgende drie stigiere, waarvan die eerste herhaal word:

Vers: Loof Hom met tamboeryn en koordans, loof Hom met snarespel en fluit.

Toon 4

Laat ons met ons stemme juig,
en die kosbare Kruis met liedere verheerlik;
laat ons dit soen en dit toeroep:
”O aleerwaardigste Kruis,
heilig ons siele en liggame deur jou krag,
en bewaar hulle wat jou met ware eerbied vereer ongedeerd
teen alle onheil van die vyand.”

Vers: Loof Hom met welluidende simbale, loof Hom met simbale van blydskap.
      Laat alles wat asem het die Here loof.

Herhaal: Laat ons met ons stemme juig, …

Vers. Verhef die Here onse God, en buig julle neer voor die voetbank van sy
      voete, want heilig is Hy.

Toon 4

Kom nader en skep onuitputlike water
wat voortkom uit die genade van die Kruis.
Sien nou die heilige Hout voor jou gestel,
die bron van genadegawes,
wat deurdrenk is met die bloed en water van die Meester van almal.
wat uit eie wil daarop verhef is,
en saam met Hom die sterwelinge verhef het .

Vers: God is ons Koning van die voortyd af, wat verlossing in die middel van die
      aarde bewerk het.
                                         11


O aleerwaardigste Kruis,
jy is die vaste fondament van die Kerk,
die sterkte van konings , die roem en behoud van monnike.
daarom, waar ons jou vandag vereer,
word ons in hart en siel met lig vervul,
deur die goddelike genade van Hom,
wat aan jou vasgespyker is,
wat die mag van die bedrieër omvergewerp het,
en die vloek tot niet gemaak het.

Eer aan die Vader en aan die Seun en aan die Heilige Gees.

Toon 8

Die Here van almal het ons in ‘n gelykenis geleer
om te vlug van die hoogmoedige gedagtes van die bose Fariseërs;
en Hy het ons almal onderrig om nie meer van onsself te dink as wat ons moet
nie.
Hyself het ons model en voorbeeld geword,
want Hy het Homself ontledig
selfs tot die Kruis en die dood.
Laat ons daarom saam met die Tollenaar dank betuig en sê:
“O God wat vir ons gely het en tog sonder hartstog gebly het,
bevry ons van die hartstogte en red ons siele.”

Nou en altyd en tot in ewigheid. Amen.


Theotokion


Hooggeseënd is U, o Maagd Theotokos,
want deur Hom wat uit u vlees aangeneem het
is die Doderyk gevange geneem,
Adam teruggeroep, die vloek gedood,
Eva bevry, die dood doodgemaak,
en ons lewend gemaak.
Daarom roep ons met lofgesange:
Lofwaardig is U, Christus ons God,
wat dit so gewil het.
Eer aan U.

Die Groot Doksologie, en wat daarop volg.
12
