                                          1


Menaion Augustus 5 Die Voorbereidende Fees van die Verheerliking en die H.
Martelaar Efsignius

Die Veranderlikevir die Vesperdiens

By “Heer, ek het U aangeroep…” maak ons voorsiening vir 6 verse en sing 3 stigiere
ter voorbereiding van die Fees.

Toon 4       (Ἔδωκας σηµείωσιν)

Kom laat ons saam met Jesus gaan waar Hy die heilige berg bestyg
en laat ons daar die stem van die lewende God hoor,
die Vader wat voor alle tye beginloos is,
wanneer Hy deur ‘n ligtende wolk in die Heilige Gees
die egtheid van sy ewige Seunskap bevestig.
En in ons denke verlig,
sal ons in sy lig die lig sien.

Kom laat ons vooraf ‘n koor vorm en ons reinig
en laat ons ons met geloof voorberei op die heilige opgang
na die allerhoogste lewenswandel van God,
sodat ons as ooggetuies van sy majesteit geopenbaar mag word
en die heerlikheid mag bekom
wat die uitverkore Apostels waardig geag is
om op die Berg Tabor op mistieke wyse te aanskou.

Kom laat ons ons nou goed voorberei,
deur met ‘n verandering ten goede verander te word,
sodat ons môre die heilige berg van God mag nader,
die onveranderlike heerlikheid van Christus mag sien
wat helderer as die son flits,
en, verlig met die drievoudige lig,
daardeur sy selfvernedering mag verheerlik.

Stigiere van die Heilige Martelaar Efsignius

Toon 4       (Ὡς γενναῖον ἐν Μάρτυσι)

Deur Goddelike genade, o glorieryke,
het jy jou met ‘n purperkleed beklee,
purper gekleur deur die bloed van jou vlees.
En daar jy ‘n krans van onverganklikheid en lewe om jou hoof gebind het,
en die segeteken van die Kruis in jou regterhand dra,
o alwyse Martelaar,
heers jy saam met Christus,
terwyl jy jou deurentyd verheug.

Jy is as onoorwinlike soldaat bewys, o Efsignius,
want met die wapen van die Kruis verenig
het jy uitgegaan om teen die haatlike vyand te stry.
                                         2


Jy het hom neergevel, jou allerstralend onderskei
en die oorwinningskrans ontvang
van die enige Meester wat die stryd bepaal
en tot in ewigheid as koning heers.

Deur jou eerwaardige lyding, o glorieryke stryder Efsignius,
het jy die Eerwaardige Lyding uitgebeeld
en daar jy ‘n oorwinnaar geword het,
bewoon jy nou vreugdevol die hemelse stad saam met al die oorwinnaars
en is jy vergoddelik deur deelname aan God.
Daarom vier ons jou eerwaardige, heilige fees.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 5

Kom, laat ons die berg van die Heer bestyg,
tot in die Huis van ons God,
en laat ons die heerlikheid van sy Verheerliking aanskou,
‘n heerlikheid soos van die Eniggeborene wat van die Vader kom.
Laat ons in sy Lig die Lig ontvang.
Opgehef deur die Gees
laat ons die eenwesenlike Drie-eenheid tot in ewigheid besing.

Apostiga – Toon 2 (Οἶκος τοῦ Ἐφραθᾶ)

Laat ons met die lig van die deugde skyn
en die heilige berg betree
om die Goddelike Verheerliking van die Heer te sien.

Vers 1.      Aan U behoort die hemel, aan U ook die aarde; die wêreld en sy
             volheid – U het dit gegrond. (Ps.88:12)

Vandag het Christus op ‘n berg
sy ingewydenes ‘n Godgepaste teken van sy Godheid getoon
deur voor die Kruis soos die son te straal.

Vers 2.      Tabor en Hermon sal jubel in u Naam.

In sy begeerte om die natuur wat van Adam af kom te verander,
vertrek Christus nou na die berg Tabor,
om sy Godheid aan sy ingewydenes te openbaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 2

Op die berg Tabor
                                           3


het U in heerlikheid van gedaante verander, o Christus God,
en aan u Dissipels die heerlikheid van u Godheid getoon.
Verlig ook ons deur die lig van die kennis van U,
en lei ons op die weg van u gebooie,
want U alleen is goed en mensliewend.

Apolitikion – Toon 4

Laat ons, die gelowiges,
die Verheerliking van Christus tegemoetgaan,
en met vreugde die voorbereidende fees vier,
en laat ons uitroep:
Die dag van Godgegewe blydskap het naby gekom,
die Meester bestyg die berg Tabor
om die skoonheid van sy Godheid uit te straal.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Vir die Heilige Martelaar Efsignius - Toon 5    (Τὸν συνάναρχον Λόγον)

Teenoor die wetteloses, o soldaat van Christus,
het jy die Meester van almal as God en Heer bely,
sonder om jou vlees te spaar,
toe dit swaar gefolter is,
o metgesel van die hemelse leërs
en erfgenaam van die ware heerlikheid.
Bid daarom dat ons gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Vir die Voorbereidende Fees – Toon 4      (Ἐπεφάνης σήµερον)

Die Son van heerlikheid het verskyn,
en die strale van sy Godheid
op hulle wat in duisternis verkeer laat skyn,
toe Hy Tabor bestyg.
Laat ons sy ligdraende koms vereer.

Kontakion vir die Voorbereidende Fees - Toon 4         (Ἐπεφάνης σήµερον)

Heel die sterflike natuur straal by voorbaat vandag
op Goddelike wyse met die Goddelike Verheerliking
en roep met vreugde uit:
Christus verander van gedaante en red almal.

‘n Ander kontakion, van die Heilige Efsignius – Toon 8 (Ὡς ἀπαρχὰς)

Terwyl die Kerk die heilige stryd van die wyse Efsignius verheerlik,
                                          4


eer sy hom as martelaar van reggelowigheid
en ware Godgesinde,
en sy roep sonder ophou:
“U wat ryk aan barmhartigheid is,
bewaar u dienaars deur sy smekinge.”

Ikos

Die koor van gelowiges verheug hul tesame,
terwyl hulle die gedagtenis van Efsignius vier.
Konings, Patriarge en heersers,
vreemdelinge, diensknegte, armes en inboorlinge,
haas julle vanweë die wonders van die Martelaar,
sy reliekekis wel die genadegawe van wonders op,
en die volke skep vir hulle daarvan
en besing God terwyl hulle duidelik uitroep:
“U wat ryk aan barmhartigheid is,
bewaar u dienaars deur sy smekinge.”

Sinaksarion

Op die 5de van vandeesmaand die voorbereidende fees van die Heilige
Verheerliking van ons Heer en God en Verlosser, Jesus Christus, en die Gedagtenis
aan die Heilige Martelaar Efsignius.

Verse.        Hulle onthoof Efsignius, Christus se vriend,
              wat uitroep: Tot my onthoofding eer ek Christus.

              Op die 5de is Efsignius se hoof met die stof vermeng.

Op dieselfde dag is die twee Heilige Martelare en broers, Cattidius en Cattidianus
vervolmaak, toe hulle gestenig is.

Op dieselfde dag is die Heilige Nonna, Moeder van die Heilige Gregorius die
Teoloog in vrede vervolmaak.

Op dieselfde dag is die Heilige Martelaar Soleb die Egiptenaar vervolmaak, toe hy
met ‘n pyl geskiet is.

Op dieselfde dag is die Heilige Fabius, Aartsbiskop van Rome, deur die swaard
vervolmaak.

Deur die gebede van u Heiliges, o God, ontferm U oor ons. Amen.

Eksapostilarion – Toon 2          (Τοῖς µαθηταῖς συνέλθωµεν)

Met die volle wapenrusting van Christus bewapen,
o glorieryke Grootmartelaar Efsignius,
het jy die slagordes van die goddelose tiranne op die vlug laat slaan,
en ná jy manmoedig gestry het,
                                          5


die oorwinningspryse verwerf.
Daar jy nou saam met die Engele by die Drie-eenheid staan,
laat nie na om vir ons wat jou met liefde eer, te bid nie.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Τοῖς µαθηταῖς συνέλθωµεν)

Terwyl ons heelhartig na die Goddelike heerlikheid verlang,
laat ons die newel van die aardse vlees deurbreek,
en wanneer ons hoog teen die berg Tabor opgegaan het
om met Moses, Elía en die leierdissipels te verkeer,
laat ons daarna strewe
om die ontoeganklike Goddelike verligting waardig geag te word,
terwyl ons die lig in sy lig ontvang.

Apostiga van die Lofpsalms – Toon 1      (Τῶν οὐρανίων ταγµάτων)

Terwyl ons vandag vooruit
die alheilige, glorieryke Verheerliking tegemoetgaan,
verheerlik ons Christus
wat ons natuur met die vuur van sy Godheid herskep het
en dit soos tevore met onverganklikheid laat straal het.

Vers.        Barmhartigheid en waarheid het mekaar ontmoet, geregtigheid en
             vrede het mekaar gekus. (Ps. 84)

Kom laat ons na die heilige berg gaan
en met geloof die Heer se allerstralende Verheerliking aanskou,
hom getrou aanbid en sê:
“U alleen is ons God, wat vlees geword
en wat menslik is, vergoddelik het.”

Vers.        O Here, hulle sal wandel in die lig van u aangesig. (Ps.88:15)

Dit is die dag wat die fees voorafgaan,
waarná Christus op die berg Tabor van gedaante verander,
in die teenwoordigheid van Moses en Elía en sy Dissipels,
terwyl die Goddelike stem sê:
“Dit is waarlik my uitverkore Seun.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 5

Toe hulle U tydens u Verheerliking in die wolk sien,
                                         6


het Moses wat God aanskou het
en Elía, die hemelganger, wat in die wa van vuur gery het,
en nie daardeur verbrand is nie,
getuig dat U, o Christus,
die Maker en Vervuller van die Wet en die Profete is.
Maak ook ons saam met hulle u verligting waardig,
om U, o Meester, tot in ewigheid te besing

Die res van die Mettediens en die Wegsending.
