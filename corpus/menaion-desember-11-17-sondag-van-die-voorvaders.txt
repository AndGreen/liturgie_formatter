Menaion Desember 11-17 Sondag van die Voorvaders

Die Vesperdiens

Verse by “Heer, ek het U aangeroep”

Ons sing ses Stigiere van die Opstanding in die Toon van die Week, en
daarna:

Toon 8

Terwyl ons vandag die gedagtenis van die voorvaders vier,
laat ons, o gelowiges, Christus die Bevryder prys
wat hulle onder al die volke groot gemaak het,
die Here wat getrou sonderlinge wonders gedoen het;
want Hy is sterk en magtig
en het ons uit hulle ‘n septer van mag getoon:
Dit is Maria die reine diensmaagd van God wat alleen geen man geken het
nie,
uit wie Christus die bloeisel voortgekom het,
Hy wat die lewe vir almal laat opbloei het,
die kostelose saligheid en die ewige Verlossing.

O Meester wat die heilige jongelinge gered het van die vuur,
en Daniël van die bekke van die leeus,
en Abraham, Isak u dienskneg, en Jakob, sy seun, geseën het,
U wat gewillig was om, uit hul saad, soos ons te word
sodat U ons voorvaders wat van ouds geval het, kon red,
en om gekruisig en begrawe te word:
U verbrysel die bande van die dood
en U wek almal op wat van ouds af onder die dooies verkeer,
hulle wat u ewige koninkryk, o Christus, vereer.

Terwyl hulle hul in die dou van die Gees verheug,
het God se Jongelinge soos in motreën te midde van die vlam gewandel
en op mistieke wyse daarin die Drie-eenheid
en die vleeswording van Christus voorafgebeeld.
En omdat hulle wyse manne was,
het hulle deur die geloof die krag van die vuur geblus.
En wat Daniël die regverdige betref,
hy is bewys as iemand wat die bekke van leeus toestop.
Waar U deur hul smekinge gesmeek word, o Mensliewende,
verlos ons van die onblusbare,ewige vuur,
en maak ons waardig om u hemelse koninkryk te ontvang.

Toe u troue Heilige Jongelinge
soos in dou in die vlammende vuuroond was,
het hulle op mistieke wyse u koms uit die Maagd voorafgebeeld,
wat ons verlig het sonder om ons te verbrand.
En Daniël, wat wonderbaar was onder die Profete,
het u Goddelike wederkoms helder vooraf bekend gemaak
wanneer hy uitroep en verklaar:
Ek het gekyk totdat die trone reggesit is,
en ‘n Regter gaan sit het,
en daar was ‘n rivier van vuur daarby.
Mag ons, Christus ons Meester, deur hul smekinge daarvan verlos word,

Eer aan die Vader en aan die Seun en aan die Heilige Gees.

Toon 6

Laat ons vandag al die Vaders prys wat geleef het voor die Wet:
Abraham die vriend van God;
Isak, wat deur die belofte gebore is,
met Jakob en die twaalf Aartsvaders.
Verder eer ons die allersagmoedige Dawid,
Daniël die Profeet van verlangens
soos ook die Drie Jongelinge wat die oond se vuur verander het in dou.
terwyl ons bid om vergewing tot Christus ons God,
wat verheerlik word in sy Heiliges.

Nou en altyd en tot in ewigheid. Amen.

As Theotokion die Dogmatikon in die Toon van die Week

Verse by Apostiga: die Stigiere van die Opstanding in die Toon van die Week.

Eer aan die Vader en aan die Seun en aan die Heilige Gees.

Toon 3

Kom julle wat feeste liefhet,
laat ons met gesange die skare Voorvaders prys:
Adam, die voorvader
Henog, Noag en Melgisédek;
Abraham, Isak en Jakob;
en ná die Wet, Moses, en Aäron,
Josua, Samuel en Dawid;
en saam met hulle Jesaja, Jeremia, Eségiël, Daniël en die Twaalf
Elia, Elisa en al die ander;
Sagaria en die Doper
en die verkondigers van Christus,
die Lewe en die Opstanding van ons geslag.

Nou en altyd en tot in ewigheid. Amen.

Toon 3

Deur die wil van die Vader
het u sonder saad uit die Heilige Gees
die Seun van God ontvang,
wat voor alle tye sonder ‘n moeder uit die Vader is,
maar om ons ontwil sonder ‘n vader uit u gebore is.
U het Hom in die vlees gebaar en as kind met melk gevoed.
Hou daarom nie op om te bid
dat ons siele van gevare verlos mag word.

Ons sing die Opstandingsapolitikion in die Toon van die Week, en daarna:

Apolitikion van die Voorouers - Toon 2

Deur die geloof het U die Voorouers geregverdig,
en in hulle het U reeds tevore die Kerk uit die volkere aan U verloof,
Die Heiliges beroem hulle in heerlikheid daarop
dat uit hul saad die beroemde vrug gekom het,
wat U sonder saad gebaar het.
Deur hul smekinge, o Christus God,
red ons siele.

Die Mettediens

Na “Die Here is God…” die Opstandingsapolitikion in die Toon van die Week,
Eer...’n herhaling van bg., Nou en altyd…die Apolitikion van die Voorouers.
Die Kathismata en Anabathmi in die Toon van die Week, die
Oggendevangelie, Nou dat ons Christus se Opstanding aanskou het, Psalm
50, en die Kanons van die Opstandings, die Drie Heilige Jongelinge en die
Voorouers (moet nog vertaal word)

Na die Derde Ode:

Ipakoï

Die vuur is vir die Jongelinge in dou verander,
en die weeklag is vir die Vroue in vreugde omskep,
want ‘n engel het in beide gevalle in diens van die wonders gestaan:
vir die een groep het hy die vuuroond in ‘n rusoord vernader,
en vir die ander het hy die opstanding op die derde dag bekend gemaak.
O Here, die leidsman van ons lewe, eer aan U.

Kathisma – Toon 1

Laat ons, die gelowiges, al die Voorvaders besing,
noudat Christus om ons ontwil op aarde verskyn het,
en laat ons Hom met liedere verheerlik
wat hulle wonderbaar gemaak het,
omdat hulle sy koms voorafgebeeld het
en sy onseglike geboorte uit ‘n Maagd
aan die wêreld verkondig het.

Na die Sesde Ode:
Kontakion - Toon 6

Omdat julle nie ‘n beeld vereer het wat deur mensehande gemaak is nie,
maar gewapen was met die borsplaat van ongeskape syn,
is julle verheerlik, drie-maal salige Jongelinge, in die arena van die vuur;
maar terwyl julle te midde van die onweerstaanbare vlam staan,
het julle God aangeroep:
Haas U, o Medelydende,
en, daar U barmhartig is, wees gou om ons te hulp te kom
want U kan doen net wat U wil.

Ikos.

Strek u hand uit, wat die oorlogvoerende Egiptenare en die Hebreërs teen wie
oorlog gevoer is, ervaar het; moet ons nie verlaat nie, laat die dood ons nie
insluk nie. Hy dors na ons en Satan haat ons; maar nader tot ons en spaar
ons siele, soos U eens u Jongelinge gespaar het wat u lof sonder ophou in
Babilon gesing het, en om U ontwil in die oond gewerp is,terwyl hulle te midde
daarvan tot U uitgeroep het:
Haas U, o Medelydende,
en, daar U barmhartig is, wees gou om ons te hulp te kom
want U kan doen net wat U wil.

Sinkasarion

Eers word die sinaksarionvan die dag gelees, en daarna dié van die
Voorvaders:

Op dieselfde dag, die Sondag van die Heilige Voorvaders.

Deur die gebede van u Heiliges, o God, ontferm U oor ons. Amen.

Eksapostilaria

Eers die Eksapostilarion van die Oggendevangelie en daarna dié van die
Voorvaders:

Toon 2

Laat ons vandag byeenkom, o liefhebbers van die Vaders,
en terwyl ons tereg van vreugde opspring, die gedagtenis van die Vaders
besing
van Abraham, Isak en Jakob,
uit wie Christus die Here in die vlees verskyn het
deur sy groot barmhartigheid.

Toon 2

Laat ons Adam besing en Abel, Set en Enos,
Henog en Noag, Abraham, Isal en Jakob,
Moses, Job en Aäron,
Eleásar, Josua, Barak en Simson,
Jefta, Dawid en Salomo.

Toon 2

O Onbevlekte reine Maagd, Maria die Bruid van God,
beskerm my die armsalige in die vreeswekkende uur
en verskyn as middelares by u Seun
en red my daar van die veroordeling
en al die strawwe.

Lofsange:

Vier Stigiere van die Opstanding in die Toon van die Week en daarna vier van
die Heilige Voorvaders.

Toon 2

Laat ons almal nou die gedagtenis
van die eerwaardige Voorvaders vier
en hul lewenswandel besing
waardeur hulle verheerlik is.

Herhaal bg.

Vers: Lofwaardig is U, Here die God van ons vaders, en geprys en verheelrik
is u Naam tot in ewigheid.

Die Jongelinge het die mag van die vuur geblus
waar hulle te midde van die vuuroond dans
en die Almagtige God besing.

Vers: Want U is regverdig in alles wat U teenoor ons gedoen het en teenoor
Jerusalem, die heilige stad van ons Vaders.

In die kuil opgesluit
moes Daniël die profeet saam met wilde diere leef,
maar dit het geblyk dat hy nie deur hulle verskeur is nie.

Eer aan die Vader en aan die Seun en aan die Heilige Gees.

Toon 7

Kom laat ons almal getrou die jaarlikse gedagtenis vier
van die Vaders voor die Wet,
van Abraham en diegene saam met hom.
Laat ons die stam van Juda op gepaste wyse eer,
en laat ons die Jongelinge in Babilon,
wat die vlam in die vuuroond geblus het,
as beeld van die Drie-eenheid, saam met Daniël prys,
en terwyl ons onwankelbaar vashou aan die Profete se voorspellings,
laat ons luid saam met Jesaja uitroep:
Kyk, die Maagd sal in haar skoot ontvang
en ‘n Seun, Immanuel, baar,
wat beteken: God is met ons.

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie en wat daarop volg.
