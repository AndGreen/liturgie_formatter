                                         1


Menaion Januarie 27 Die Herwinning van die Relieke van ons Vader onder die
Heiliges Johannes Chrysostomos
Die Veranderlike vir die Vesperdiens
Ná die Openingspsalm sing ons die Eerste Stasis van “Geseënd is die man…”
By “Heer, ek het U aangeroep…” maak ons voorsiening vir 6 verse en sing die
volgende stigiere.
Toon 4       (Ὡς γενναῖον ἐν Μάρτυσι)
Laat ons die goue basuin melodieus besing,
die instrument bespeel deur die asem van God,
die onuitputlike see van dogmas,
die bolwerk van die Kerk,
die hemelse gees,
die afgrond van wysheid,
die algoue kelk wat strome lering uitstort
wat met heuning vloei en die skepping bevogtig.

Laat ons, soos gepas, Johannes van die goue woorde eer,
die ster wat nooit ondergaan nie
en die hele ondermaanse met die strale van sy leringe verlig,
die prediker van bekering,
die algoue spons wat die vog van aaklige wanhoop verwyder,
en harte verdor deur sonde verfris.

Laat Chrysostomos met gesange verheerlik word,
die aardse engel en hemelse man
die welsprekende veelstemmige swaeltjie,
die skatkis van deugde,
die onvernietigbare rots,
die voorbeeld vir gelowiges,
die eweknie van die Martelare,
die gelyke van die heilige Engele,
en navolger van die Apostels.

Nog stigiere – Toon 4     (Ὁ ἐξ ὑψίστου κληθεὶς)
Laat ons ‘n koordans vorm,
want die goue kroon van Christus se Kerk
het vandag met koninklike heerlikheid
vanaf Komana na die koninklike stad gekom.
Van bo skyn daar ‘n helder lig op sy terugkeer
wat die gelowiges die onstoflike Koninkryk binnelei
en aan die Koning van almal verwant maak.
Daarom roep ons uit:
O algoue Heilige Vader Chrysostomos, na goud vernoem,
smeek Hom om ons siele te red en te verlig.

Ná jy hardhandig aan ondergang buite die land onderwerp is,
                                         2


kom jy vandag as stralende hemel van die Kerk op
en verbly jy nimmertanend die skepping, o Chrysostomos.
Met die sterre van jou wonders getooi, verwarm jy ons
en bring jy Christus wat helderder as die son skyn
en nou jou terugkeer verlig.
Daarom roep ons uit:
O alwyse, ligstralende Chrysostomos wie se woorde vol lig is,
smeek Hom om ons siele te red en te verlig.

Nou vorm die hemel saam met die Engele ‘n koordans,
en verheug skares sterwelinge hulle saam met die skepping.
want hy het almal wat op aarde is, hemelgesind gemaak,
deur die heilige trapleer van sy eerwaardige woorde.
Soos ‘n nuwe Jakob maak hy sy terugkeer op die trappe wat na God lei,
terwyl die Engele hulle oor sy oorgang verheug.
Daarom roep ons uit:
O Allersalige metgesel van die Onstoflike Engele,
jy wat goue woorde spreek,
smeek Hom om ons siele te red en te verlig.

Eer aan die Vader en aan die Seun en aan die Heilige Gees.
Doksastikon – Toon 4      deur Kosmas
Dit was nie reg dat jy die koninklike stad verlaat
om as uitgewekene in Komana te woon nie, o Chrysostomos.
Daarom het die koninklike hof, deur God gelei,
jou weer teruggebring na die ryksgebied.
Die Kerk het haar verheug om jou te sien,
haar dank uitgespreek en gesê:
My lof maak die Here groot,
wat my my bruidsbegeleier teruggegee het,
die steun van my geloof,
die waarborg van my waardigheid,
die rus van my hoof,
die hoogte van nederigheid,
die diepte van barmhartigheid,
die rykdom van my armoede en reikwydte van bekering.
Daarom vra ons jou, Heilige Vader,
om om vrede en groot barmhartigheid vir ons siele te vra.

Nou en altyd en tot in ewigheid. Amen.
Theotokion – Toon 4

Dawid die Profeet, wat deur u 'n voorvader van God was,
het in liedere oor u geprofeteer
teenoor Hom wat groot dinge aan u gedoen het:
”Die Koningin het aan u regterhand gestaan.”
Want Hy het u as die leweskenkende Moeder getoon,
Hy wat as God dit goedgevind het
                                            3


om sonder vader uit u mens te word
om sy beeltenis te herstel,
wat deur die hartstogte bedorwe was,
en om die skaap wat in die berge verdwaal het te vind,
dit op sy skouers te neem
en dit te bring na die Vader
en deur sy eie wil te verenig met die hemelse kragte
en ook om die wêreld
te verlos, o Theotokos,
Christus, wat oor groot en ryke barmhartigheid beskik.

Die Lesing uit die Boek Spreuke
Die gedagtenis van die regverdige word met lofliedere gevier en die seën van die
Here is op sy hoof. Salig is die man wat wysheid vind, en die sterfling wat
verstandigheid ken. Want dit is beter om daarvoor handel te dryf as vir skatte van
goud en silwer. Dit is meer werd as kosbare gesteentes. Alles wat kosbaar is, is dit
nie werd nie. Want uit sy mond kom geregtigheid, en dra wet en barmhartigheid op
die tong. Luister dus na my, o kinders. Want ek sal eerwaardige dinge spreek, en
salig is die mens wat my weë bewaar. Want my uitgange is uitgange van lewe, en
welgevalle word deur die Here berei. Daarom smeek ek julle, en spreek ek tot die
mensekinders, want ek, wysheid, het raad berei, en kennis en begrip uitgenooi.
Raad en standvastigheid is myne, verstandigheid is myne en sterkte is myne. Ek is
lief vir hulle wat my bemin, en hulle wat my soek, sal genade vind. Herken dus
sluheid, o onbedorwenes, neem dit ter harte, o onervarenes. Luister weer na my:
want ek sal eerwaardige dinge spreek, en waarhede deur my lippe openbaar. Want
my mond sal waarheid oordink, en leuenagtige lippe is ‘n gruwel in my oë. Al die
woorde van my mond gaan gepaard met geregtigheid, daar is niks verdraaid of
slinks daarin nie. Alles is reguit vir hulle wat verstaan en reg vir hulle wat kennis vind.
Want ek leer julle wat waar is, sodat jul hoop in die Here mag wees en julle met gees
vervul mag wees.

Die Lesing uit die Wysheid van Salomo (Spreuke 29:2 en ‘n Seleksie uit die
Wysheid van Salomo)


Wanneer die regverdige geprys word, verheug die volkere hulle. Want sy gedagtenis
is onsterflik, omdat hy deur God geken word asook deur die mense, en sy siel is vir
die Here behaaglik. Daarom, o manne, begeer wysheid en verlang daarna en laat
julle onderrig. Want die begin daarvan is liefde en die nakoming van wette. Eer
wysheid, sodat julle vir ewig sal heers. Ek sal die geheimenisse van God aan julle
verkondig en dit nie vir julle verberg nie. Want Hy self is die gids na wysheid, en die
hervormer van wyses. En in sy hand is alle verstandigheid, en kennis van werke.
Wysheid wat alles vaardig gemaak het, het my geleer. Want daarin is ‘n verstandige
gees, heilig, die afskynsel van die ewige lig, en beeld van die goedheid van God. Dit
is ‘n vriend van God en rus die Profete toe. Dit is skoner as die son en bo enige
posisie van die sterre vehewe en wanneer dit met die lig vergelyk word, word dit
daarvoor gevind. Dit het hulle wat dit gedien het uit hul swaarkry verlos, en hulle op
die regte weë gelei. Dit het hulle heilige kennis gegee, en van hulle wat in hinderlae
lê, bewaar, en hul kragtige stryd beloon, sodat almal kan weet dat reggelowigheid
                                           4


sterker as alles is, en dat boosheid nooit die oorhand oor wysheid sal kry nie, en dat
die reg wat die bose bestraf, nie sal verbygaan nie. Want hulle het onder mekaar
gepraat, nadat hulle nie reg geredeneer het nie.
“Laat ons mag uitoefen oor die regverdige, nie sy regverdigheid spaar nie, en nie
eerbied betoon aan die meerderjarige grys hare van die grysaard nie. Laat ons krag
wet wees. En laat ons in ‘n hinderlaag lê vir die regverdige, want hy is onbruikbaar
vir ons en gekant teen ons werke en hy voorspel vir ons niks goeds oor die sondes
van ons opvoeding nie. Hy verkondig dat hy kennis van God het, en noem hom ‘n
kind van die Here. Hy het vir ons tot ‘n bestraffing van ons gedagtes geword. Net om
hom te sien, is swaar vir ons. Want sy lewenswyse is anders as die van die ander en
sy weë is anders. Ons is deur hom as nie eg beskou nie, en hy hou hom weg van
ons weë, soos van onrein dinge, en hy noem die eindes van die regverdige salig;
laat ons dan sien of sy woorde waar is en laat ons die dinge tydens sy uitgang op die
proef stel. Laat ons hom met mishandeling en marteling beproef, sodat ons sy
ingetoënheid kan ken en sy lankmoedighid kan toets. Laat ons hom tot ‘n skandelike
dood veroordeel en sy besoeking sal uit sy woorde kom.”
 So het hulle geredeneer, maar hulle het gedwaal. Want hulle boosheid het hulle
verblind. En hulle het nie die geheimenisse van God geken nie, en nie onderskei dat
U alleen God is wat mag oor lewe en dood het nie, en wat red in tyd van verdrukking
en verlos van alle boosheid, die medelydende en barmhartige wat genade gee aan u
Heiliges, en u arm opstel teen die hoogmoediges.
Die Lesing uit die Wysheid van Salomo (Spreuke 10:31-32 en ‘n Seleksie)

Die mond van die regverdige drup wysheid, en die lippe van mense het ervaring van
bekoorlikhede. Die mond van wyses oordink wysheid, en geregtigheid red hulle van
die dood. Wanneer ‘n regverdige sterf, gaan hoop nie verlore nie, want ‘n regverdige
seun word vir die lewe gebore, en onder sy seëninge sal hy die vrug van
geregtigheid pluk. Vir die regverdiges is daar altyd lig, en hulle sal genade en eer by
die Here vind. Die tong van wyses ken die goeie, en wysheid sal in hul harte rus. Die
Here het toegewyde harte lief, en almal wat onskuldig in hul weg is, is vir hom
aanvaarbaar. Die wysheid van die Here sal die gesig van die verstandige verlig.
Want dit bereik hulle wat dit begeer nog voor dit bemerk is, en word sonder moeite
gesien deur hulle wat dit liefhet. Hy wat vroeg opstaan daarvoor sal nie swoeg nie,
en hy wat ‘n deurnagwaak hou daarvoor sal gou sonder sorge wees. Want dit is op
soek na hulle wat dit waardig is, en verskyn met ‘n goeie gesindheid in haar
omswerwinge aan hulle. Boosheid sal nooit die wysheid oorwin nie. Daarom het ook
ek ‘n liefhebber van haar skoonheid geword en daarmee vriende gemaak, en dit
vanaf my jeug gesoek, en ek het gestreef om haar as bruid na my te bring. Want die
Meester van almal het haar liefgehad. Want sy is ‘n ingewydene in die kennis van
God, en iemand wat sy werke kies. Die vrugte van haar inspanning is deugde; Sy
leer selfbeheersing en verstandigheid, geregtigheid en dapperheid. Niks in mense se
lewens is nuttiger as dit nie. As iemand ryke ervaring begeer, sy weet hoe om die
verlede en toekomstige te vergelyk, sy ken die wendinge van woorde en die
oplossings van raaisels, sy sien tekens en wonders vooruit, en die uitkomste van tye
en seisoene, en is in alles ‘n goeie raadgewer. Want onsterflikheid is in haar, en
                                         5


roem in gemeenskap met haar woord. Daarom het ek my tot die Here gewend en
Hom gesmeek en uit my hele hart tot Hom gespreek: “O God van ons Vaders, en
Here van barmhartigheid, wat alles deur u woord geskape het, en wat deur u
wysheid die mens toeberei het om oor die skepsele wat deur U onstaan het, te
heers, en om die wêreld in heiligheid en geregtigheid te bestuur, skenk my die
wysheid wat by u troon sit, en verwerp my nie uit die geledere van u kinders nie,
want ek is u dienskneg en die seun van u diensmaagd. Stuur haar uit u heilige
woning en vanaf die troon van u heerlikheid, om by my te wees en my te leer wat vir
U welbehaaglik is. En sy sal my met kennis lei en my deur haar heerlikheid bewaar.
Want die gedagtes van sterflikes is alles van gener waarde en hul planne is onseker.
Apostiga – Toon 5 (Χαίροις ἀσκητικῶν)
Vandag verheug die Kerk van Christus haar,
daar sy die ligbringende lamp op ‘n heilige lampstaander sien,
hy wat deur sy vyande afgesit en onder ‘n maatemmer van swye verberg is.
Die eindes van die wêreld eer jou, Heilige Vader,
as heilige ligbaken op die berg van die deugde,
daar jy deur jou wonders bo die son uitstraal.
Vandag openbaar die onomkoopbare oordeel van God
jou geregtigheid wat soos ‘n hoogheldere middagson uit die hoogte skyn
en skenk dit aan hulle wat in die wêreld is vrede en groot barmhartigheid.

Vers. My mond sal wysheid spreek en die oordenking van my hart begrip.
Jou reliekekis, o Chrysostomos,
laat soos ‘n behaaglike salfhouer
heilige strome wonders opwel in die wêreld
en met riviere van genesinge salf dit die siele van hulle wat jou eer.
Want verryk met die onstoflike geure van Christus se genadegawes,
het jy jou ewige, welriekende geur geskenk
aan hulle wat hulle met geloof tot jou haas.
Terwyl ons daarom jou genadegawes geniet, o Alwyse,
en behae skep in jou onbevlekte, heilige relieke,
vra ons met geloof dat ons siele groot barmhartigheid gegee mag word.

Vers. Die mond van die regverdige sal wysheid oordink, en sy tong sal oordeel
spreek .

O gelowiges, hy wat vir die wêreld koring uitdeel,
wat met die Gees se hemelse vreugde almal se harte voed,
kom nie uit Egipte nie,
maar deur sy eerwaardige relieke as nuwe Josef geopenbaar,
word hy vandag vanaf Komana gebring,
terwyl hy deur sy voorbidding die storm van verskrikkinge
en die oseaan van verdrukkinge kloof.
Laat ons hom daarom salig noem en hom met geloof toeroep:
Wees te midde van hulle wat jou gedagtenis vier, o Salige,
en skenk hulle ryklik heil en groot barmhartigheid.
                                           6


Eer aan die Vader en aan die Seun en aan die Heilige Gees.
Doksastikon - Toon 6
O driemaal salige, allerheilige, regverdige Vader,
goeie herder en dissipel van Christus die Opperherder
wat jou lewe vir die skape gegee het,
bid nou, alomgeëerde Johannes Chrysostomos,
dat ons deur jou gebede groot barmhartigheid geskenk mag word.

Nou en altyd en tot in ewigheid. Amen.

Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Onbaatsugtiges,
dat Hy Hom oor siele mag ontferm.

Apolitikion – Toon 8

Die genade wat soos 'n vuurvlam uit jou mond gestraal het,
het die hele aarde verlig.
Dit het vir die wêreld skatte van onbaatsugtigheid vergaar.
Dit het aan ons die hoogte van nederigheid openbaar.
Maar terwyl jy ons deur jou woorde leer, Vader Johannes Chrysostomos,
bid tot die Woord, Christus God, dat ons siele gered mag word.

Theotokion – Toon 8
Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.

Die Veranderlike vir die Mettediens
Ná die Eerste Psalmlesing die volgende Kathisma

Toon 1        (Τὸν τάφον σου Σωτὴρ)

O Johannes Chrysostomos,
soos ‘n groot son het jy met die strale van jou leringe die aarde verlig
en die duisternis van onkunde ver verdryf.
Daarom bid ek: Bevry my van die ewige duisternis
en maak my deur jou gebede die verligting van verlossing waardig.
                                         7



Eer aan die Vader en aan die Seun en aan die Heilige Gees.
Herhaal:      O Johannes Chrysostomos…

Nou en altyd en tot in ewigheid. Amen.
Theotokion – Toon 1        (Τὸν τάφον σου Σωτὴρ)
U alleen het sonder sonder saad die Christus gebaar.
Dit is die wonder wat die verstand te bowe gaan,
hoe u tegelyk Maagd en Moeder is.
Daarom eer en verheerlik ons u as Theotokos,
want u het die Koning van heerlikheid gebaar.
Smeek Hom om die wêreld vrede te skenk en ons siele te red.

Ná die Tweede Psalmlesing die volgende Kathisma

Toon 4       (Ὁ ὑψωθεὶς ἐν τῷ Σταυρῷ)

Jy as deur Christus aan die Kerk geskenk, o Chrysostomos,
as heilige, behaaglik-klinkende goudglansende instrument wat oor God spreek.
Jy is die welluidende goudglansende swael, o Salige,
die verstand wat met goud versier is, die lier van bekering.
Deur jou smekinge, o bewonderenswaardige Herder,
red van versoekinge hulle wat jou eer.

Eer aan die Vader en aan die Seun en aan die Heilige Gees.
Herhaal:     Jy as deur Christus aan die Kerk geskenk, o Chrysostomos…

Nou en altyd en tot in ewigheid. Amen.
Theotokion – Toon 4        (Ὁ ὑψωθεὶς ἐν τῷ Σταυρῷ)

Naas God, o Theotokos,
het ek, ellendeling, my toevlug tot u heilige hoede geneem,
en ek bid en smeek u:
Ontferm u, o Reine Meesteres,
want my sondes het hoër as my hoof gestyg
en ek vrees en sidder vir die bestraffinge.
Doen ‘n smeekgebed by u Seun, o Eerwaardige,
dat ek daarvan verlos mag word.

Ná die Polyeleos die volgende Kathisma – Toon 4       (Κατεπλάγη Ἰωσὴφ)

Ná jy op waardige wyse deur ‘n heilige verkiesing
herder van Christus se kudde geword het, o Bewonderenswaardige,
het jy met die slingervel van jou woorde
oortreders soos wolwe daarvandaan verdryf,
terwyl jy hulle meedoënloos bestraf, o wyse.
Deur hulle uit afguns verdryf, o Chrysostomos,
                                           8


het jy met ‘n standvastige gesindheid ‘n lang pad afgelê
waarop jy ten behoewe die kudde gesterf het.
Maar nou het jy teruggekeer na die koninklike stad
en deel jy Goddelike genadegawes uit.

Herhaal:      Ná jy op waardige wyse deur ‘n heilige verkiesing…

Nou en altyd en tot in ewigheid. Amen.
Theotokion – Toon 4
By u ontvangenis sonder saad, o Theotokos,
is Josef met verwondering vervul
toe hy dit wat bo die natuur is, sien,
en hy het gedink aan die dou op die vlies,
die braambos wat nie deur die vuur verbrand is nie,
en Aäron se staf wat gebloei het;
en u Verloofde en beskermer het getuig en tot die priesters uitgeroep:
“‘n Maagd baar ‘n kind, en na die geboorte bly sy steeds ‘n maagd.”

Die eerste Antifoon van die Bedevaartsliedere, oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4 (Ps. 48)

My mond sal wysheid spreek en die oordenking van my hart begrip.
Vers. Hoor dit alle volke, luister, alle bewoners van die wêreld.

Diaken*       Laat ons bid tot die Heer.

Volk          Heer, ontferm U.
                                           9


Priester     Want heilig is U ons God en U rus in die Heiligdom en tot U stuur ons
             die lof omhoog, tot die Vader en die Seun en die Heilige Gees, nou en
             altyd en tot in ewigheid.

Volk         Amen.
             Laat alles wat asem het die Here Loof. (3X)

Priester     En dat ons waardig geag mag word om te luister na die Heilige
             Evangelie, laat ons bid tot die Here God.

Volk         Here, ontferm U. (3x)

Priester     Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Priester     Die Lesing uit die heilige Evangelie volgens Johannes (10:1-9)
Volk         Eer aan U, o Heer, eer aan U.

Priester     Laat ons aandag gee.

Die Here het vir die Jode wat na Hom gekom het, gesê: Voorwaar, voorwaar Ek sê
vir julle, wie nie by die deur in die skaapstal ingaan nie, maar van 'n ander kant
inklim, hy is 'n dief en 'n rower. Maar hy wat by die deur ingaan, is 'n herder van die
skape. Vir hom maak die deurwagter oop, en die skape luister na sy stem; en hy
roep sy eie skape by hulle naam en lei hulle uit. En wanneer hy sy skape uitgebring
het, loop hy voor hulle uit; en die skape volg hom, omdat hulle sy stem ken. Hulle sal
'n vreemde nooit volg nie, maar van hom wegvlug, omdat hulle die stem van die
vreemde nie ken nie. Hierdie gelykenis het Jesus aan hulle vertel; maar hulle het nie
verstaan wat dit was wat Hy tot hulle gespreek het nie. Jesus het toe weer vir hulle
gesê: Voorwaar, voorwaar Ek sê vir julle, Ek is die deur van die skape. Almal wat
voor My gekom het, is diewe en rowers; maar die skape het nie na hulle geluister
nie. Ek is die deur; as iemand deur My ingaan, sal Hy gered word, en hy sal ingaan
en uitgaan en weiding vind.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
                                         10


U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Eer aan die Vader en aan die Seun en aan die Heilige Gees.

Toon 2

Vandag spring die skares van Hoëpriesters van vreugde op in die gees,
waar hulle saam met ons jou gedagtenis vier, o Hiërarg,
Regverdige Chrysostoms, ligbaken van die kerk.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6

Jy is as ‘n goudklinkende basuin bewys,
o Chrysostomos van goue spraak
wat die harte van die gelowiges verguld
deur jou goudbewerkte leringe.
Die klank van jou leerstellinge het profeties uitgegaan, Regverdige Vader,
en jy het die eindes van die hele wêreld verlig.

Kathisma ná die Derde Ode van die Kanon (wat nog vertaal moet word)
Toon 8       (Τὴν Σοφίαν καὶ Λόγον)
Ná jy wysheid uit die hoogte geleer het,
het jy, soos goud in die smeltkroes,
die genadegawe van God se woorde tot almal uitgestraal,
                                         11


die heilige Drie-eenheid as Eenheid verkondig,
en soos met pyle die dwaling van geldgierigheid deur jou woorde getref.
Daarom het jy in jou ywer die koningin bestraf
en is jy onregverdiglik van jou kudde verdryf.
O Salige Johannes Chrysostomos, bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.
Herhaal:      Ná jy wysheid uit die hoogte geleer het…

Nou en altyd en tot in ewigheid. Amen.

Theotokion – Toon 8        (Τὴν Σοφίαν καὶ Λόγον)

U, o Maagd, wat Een van die Drie-eenheid op bo-natuurlike wyse ontvang het,
het Hom bo rede en begrip wonderbaarlik gebaar,
en die menslike natuur wat van ouds ‘n banneling geword het,
het u ‘n deelgenoot aan die Goddelike natuur gemaak.
Daarom, o Al-onskuldige, kom ons almal,
wat deur u geboortegewing gered is,
in navolging van u woorde bymekaar en noem ons u tereg salig
en vra ons Christus ons God om vergewing van oortredinge te skenk
aan hulle wat u met geloof as sy Moeder verheerlik.

Kontakion – Toon 1         (Χορὸς Ἀγγελικὸς)
Die eerwaardige Kerk is op mistieke wyse verheug
deur die herwinning van jou eerwaardige relieke,
en ná sy dit soos baie kosbare goud verberg het,
skenk sy deur jou gebede sonder ophou die genade van genesing
aan hulle wat jou besing, o Johannes Chrysostomos.

Ikos
Die lamp van my dade het donker geraak, o Johannes Chrysostomos,
en ek vrees om jou heilige liggaam tegemoet te gaan.
Maar lei jy my self en rig my skrede,
skenk my tyd vir bekering, o alheilige,
daar jy, wat deur God geïnspireer is, ‘n herout daarvan is,
en stil die storm van my velerlei hartstogte.
En ontruk my aan die strikke van Belial en red my aan die einde,
sodat ek jou heilige terugkeer op waardige wyse mag besing,
soos ek dit voorheen gewaag het
om ook jou ontslaping te verheerlik, o Johannes Chrysostomos.

Sinaksarion
Op die 27ste van vandeesmaand die Herwinning van die Relieke van ons Vader
onder die Heiliges Johannes Chrysostomos, Aartsbiskop van Konstantinopel.
                                           12



Verse.        As dooie sit jy op die troon, o Johannes,
              maar as lewende in God, sê jy vir almal : ”Vrede.”

              Op die 27ste het hulle die lewelose goue liggaam gebring.

Op dieselfde dag is die Heilige Keiserin Markiana, wat in die Kerk van die Heilige
Apostels rus, in vrede vervolmaak.

Op dieselfde dag is die Heilige Claudinus in vrede vervolmaak

Op dieselfde dag is die Heilige Petrus die Egiptenaar, wat ‘n groot ouderdom bereik
het, in vrede vervolmaak.

Deur hul heilige gebede, o God, ontferm U oor ons.

Eksapostilarion – Toon 2           (Γυναῖκες ἀκουτίσθητε)

Jubel, o stad wat oor alle stede heers,
daar jy vandag die liggaam van jou goeie herder,
die heuningdruppende aartsbiskop Chrysostomos, ontvang het,
wat jou en die hele wêreld orden en in stand hou,
en juig hom met gesange toe.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2         (Γυναῖκες ἀκουτίσθητε)

Vreeswekkend is u beskerming, Maria wat deur God getooi is,
en ontsagwekkend u heerlikheid oor heel die aarde, o Theotokos.
Want ons roem nou in u,
en daar ons u as tussenganger by u Seun en Skepper het,
mag ons almal deur u waaksame voorbidding gered word.

Die Lofpsalms

By die Lofpsalms maak ons voorsiening vir 4 verse en sing die volgende stigiere.

Toon 4        (Ἔδωκας σηµείωσιν)

Glansryker as goud is die heilige leringe wat uit jou voortvloei,
die verarmde verstand ryk maak, o alwyse Chrysostomos,
en die newel van die hartstogte
en die bitter winter van geldgierigheid verdryf.
Daarom noem ons jou tereg salig
en eer ons die stof van jou relieke
as bron van heiligmaking.

Op onregverdige wyse is jy van jou kudde verdryf
                                           13


en het jy in bitter verdrukkinge en ballingskap verkeer, Heilige Vader.
Daardeur is jy ‘n salige einde waardig gemaak,
ná jy as dapper stryder teen die baie vindingryke vyand geworstel het.
Daarom jubel die Kerk wat jy met die goud van jou alwyse leringe getooi het oor jou
terugkeer.

Laat die salige Chrysostomos vandag besing word,
die vurige suil, die rivier oorvloedig met die waters van leringe,
die hemelse denke, die goue mond van teologie,
die waarborg van sondaars,
die herout van bekering deur God geïnspireer,
die helderste ligbaken en hemelse mens.

Toe die koninklike stad jou relieke as koninklike sieraad ontvang,
is sy daardeur vereer, o Chrysostomos,
en terwyl sy haar op jou woorde beroem,
roep sy die wêreld tot blydskap
en heilige deelname aan jou oorvloedige genadegawes op,
terwyl sy met ‘n luide stem uitroep:
O Jesus wat alle goedheid te bowe gaan,
U is die heerlikheid van u dienaars.

Eer aan die Vader en aan die Seun en aan die Heilige Gees.

Doksastikon – Toon 4        deur Germanus.

O Vader Johannes Chrysostomos,
soos ‘n deur-God-opwellende rivier,
wat op mistieke wyse by vier bronne uit Eden uitgaan,
het jy met jou woorde die eindes van die aarde deurtrek
en alle gelowiges met jou algoue onderrig bevogtig.
Daarom, daar jy duidelik met die terugkeer van jou relieke
jou as burger by ons aansluit,
bid jy dat die siele van hulle wat jou besing, gered mag word.

Nou en altyd en tot in ewigheid. Amen.

Theotokion – Toon 4

Bewaar u dienaars van allerhande gevare,
o geseënde Theotokos,
sodat ons u, die hoop van ons siele, mag verheerlik.

Die Groot Doksologie

Die res van die Mettediens en die Wegsending.

Die Veranderlike vir die Goddelike Liturgie
Prokimenon – Toon 1 (Ps. 48)
                                          14



My mond sal wysheid spreek en die oordenking van my hart begrip.
Vers. Hoor dit alle volke, luister, alle bewoners van die wêreld.
Die Lesing uit die Brief van die Apostel Paulus aan die Hebreërs (7:26-8:2)
Want so ‘n hoëpriester was vir ons gepas, een wat heilig, onskuldig, onbesmet,
afgeskeie van die sondaars is, en wat hoër as die hemele geword het;
wat nie elke dag nodig het, soos die hoëpriesters, om eers vir sy eie sondes offers
te bring en dan vir dié van die volk nie. Want dit het Hy net een maal gedoen toe
Hy Homself geoffer het. Want die wet stel as hoëpriesters aan mense met
swakhede, maar die woord van die eedswering wat ná die wet gekom het, stel die
Seun aan, wat vir ewig volmaak is. Die hoofsaak nou van wat ons gesê het, is dít:
Ons het so ‘n Hoëpriester wat gaan sit het aan die regterhand van die troon van die
Majesteit in die hemele, ‘n Bedienaar van die heilige dinge en van die ware
tabernakel wat die Here opgerig het en nie ‘n mens nie.

Halleluja – Toon 2 (Psalm 36)
Die mond van die regverdige sal wysheid verkondig en sy tong sal oordeel spreek.
Die wet van God is in sy hart, en sy voetstappe sal nie struikel nie
Die Heilige Evangelie volgens Johannes (10:9-16)
Die Here het gesê: Ek is die deur…
Kommunielied:        Die regverdige sal in ewige gedagtenis wees, hy sal nie slegte
                     tyding vrees nie. Halleluja. (Ps. 111:7)
