                                     1


Oktoig Mette vir Sondae Toon 6

Opstandingsapolitikion - Toon 6

Die engelemagte was by u graf;
die wagte het soos dooies geword.
Maria het by u graf gestaan,
op soek na u vlekkelose liggaam.
U het die doderyk beroof
sonder om daardeur aangetas te word.
U het die Maagd tegemoet gegaan en die lewe geskenk.
U wat uit die dode opgestaan het:
Here, eer aan U!

Theotokion van die Week – Toon 6

U het u Moeder die geseënde genoem
en vrywillig na die lyding gekom.
U het aan die Kruis gestraal, want U wou Adam soek,
en het vir die Engele gesê:
Verheug julle saam met My,
want die verlore penning is gevind
U wat alles in wysheid bestuur het,
Heer, eer aan U.

Eerste Katismagesang:

Met die graf geopen en die doderyk wat weekla,
het Maria tot die apostels wat wegkruip, geroep:
“Kom uit, julle arbeiders in die wingerd,
verkondig die woord van die Opstanding,
‘Die Here het opgestaan,
en skenk aan die wêreld sy groot barmhartigheid.’”

Eer aan die Vader en aan die Seun en aan die Heilige Gees.

Maria Magdalena het by u graf gestaan, Heer,
en geween
en toe sy U vir die tuinier aansien,
het sy hardop uitgeroep:
“Waar het jy die ewige Lewe gesit?
Waar het jy Hom wat op troon van die Gerubim is, weggesteek?
Hulle wat Hom bewaak het, is deur ‘n doodse angs oorval.
Gee my my Here, of roep saam met my uit:
‘U wat onder die dooies was en die dooies opgewek het,
eer aan U!’”

Nou en altyd en tot in ewigheid. Amen.

Gideon voorspel u ontvangenis,
                                       2


en Dawid dui u bevalling aan, o albesonge Theotokos;
want die Woord het soos reën op ‘n vlies in u skoot neergedaal,
en u, die heilige aarde,
het die verlossing van die wêreld, Christus ons God, sonder saad laat
voortspruit,
o begenadigde Maagd.

Tweede Katismagesang:

Die lewe is in ‘n graf gelê
en ‘n seël is op die steen geplaas;
soldate het Christus bewaak soos ‘n Koning wat slaap;
en ná Hy sy vyande op onsigbare wyse geslaan het,
het die Here opgestaan.

Eer aan die Vader en aan die Seun en aan die Heilige Gees.

Jona voorspel u graf,
en Simeon verklaar u goddelike Opstanding, onsterflike Heer;
want U het as dooie in die graf neergedaal,
en die poorte van die doderyk vernietig;
maar as Meester het U vir die verlossing van die wêreld
sonder bederf opgestaan, o Christus ons God,
en hulle in die duister verlig.

Nou en altyd en tot in ewigheid. Amen.

O Maagd Theotokos,
smeek u Seun, Christus ons God,
wat vrywillig aan ‘n Kruis vasgeslaan is
en uit die dode opgestaan het,
dat ons siele gered mag word.

Hipakoi Toon 6

Deur u vrywillige en lewegewende dood, o Christus,
het U die die poorte van die doderyk as God verbrysel,
en vir ons die Paradys van ouds geopen;
en deur uit die dode op te staan,
het U ons lewe van bederf verlos.

Anabatmi Toon 6
Eerste Antifoon:

Ek hef my oë op tot die hemel, tot U, o Woord:
Betoon my medelye sodat ek vir U mag lewe.

Ontferm U oor ons wat geminag word,
en, o Woord, herstel u werktuie om bruikbaar te wees,.
                                       3


Eer aan die Vader een aan die Seun en aan die Heilige Gees,
nou en altyd en tot in ewigheid. Amen.

In die Heilige Gees is die oorsaak van alle verlossing;
as Hy iemand na waarde met sy asem aanraak,
verhef Hy hom gou van die dinge van die aarde,
gee hom vleuels en laat hom groei
en gee hom ‘n plek in die hoë.

Tweede Antifoon:

As die Here nie met ons was nie,
sou nie een van ons die vyand in die stryd kon weerstaan nie;
want hulle wat seëvier, word hiervandaan verhoog.

Laat my siel nie soos ‘n mossie deur hul tande gegryp word nie, o Woord.
Helaas! Hoe sal ek, wat die sonde so liefhet, van die vyand verlos word?

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

In die Heilige Gees is vergoddeliking vir almal,
welbehae, begrip, vrede en seën;
want Hy is in handeling gelyk aan die Vader en die Woord.

Derde Antifoon:

Hulle wat op die Here vertrou, is vreesaanjaend vir hul vyande
en bewonderenswaardig vir almal; want hul blik is na bo gerig.

Daar u erfdeel, die regverdiges, U as hulp het, o Heiland,
sal hulle nie hul hande in ongeregtigheid uitstrek nie.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

In die Heilige Gees is mag oor alles; die leërskare daarbo aanbid Hom saam
met alles wat asem het hier benede.

Prokimenon – Toon 6

O Here, wek u mag op en kom om ons te verlos.
Vers: Luister, o Herder van Israel.

Laat alles wat asem het die Here loof (3) Die voorgeskrewe oggendevangelie.

Daarna,

Nou dat ons Christus se opstanding aanskou het…Psalm 50
en wat daarop volg.
                                       4


Die Kanon van die Opstanding (die Irmosse vir Odes 1-6)

   1. Terwyl hulle die dieptes te voet
      oorgesteek het asof dit droë grond was,
      het Israel toegekyk hoe die vervolgende Farao verdrink
      en hardop geroep:
      Laat ons 'n oorwinnigslied vir God sing.

   3. Niemand is heilig buiten U, o Heer my God;
      Wat die horing van u getroues verhef het, o Goeie,
      en hulle gevestig het
      op die rots van belydenis van U

  4.
         Die Kerk sing op Godpassende wyse:
         Christus is my sterkte, my God en Heer!
         En sy verhef haar stem
         in 'n suiwere gees
         en vier fees in die Here.

  5. Verlig, met Goddelike Lig, o Goeie,
      die siele van hulle wat U vroeg met liefde soek,
      smeek ek U, o Woord van God,
      sodat hulle mag weet dat U die ware God is
      wat hulle uit die donker van oortredinge terugroep.


       6. Terwyl ek die see van die lewe, gadeslaan,
        waar dit deur die vloedgolf van versoekinge dein,
        haas ek my na u kalm hawe en roep ek tot U:
        Trek my lewe op uit die bederf,
        U wat groot van barmhartigheid is.

Kontakion – Toon 6

Toe Christus ons God, die gewer van Lewe,
al die dooies met sy lewegewende hand
uit die duistere dale opgewek het,
het Hy die opstanding aan die mensegeslag geskenk.
Hy is die Heiland van almal,
die Wederopstanding, die Lewe en God van almal.

Ikos – Toon 6

Ons, die gelowiges,
besing en vereer u Kruis en graf,
o Gewer van lewe,
want U het die doderyk
as Almagtige God gebind, o Onsterflike,
en die dooies saam met U laat opstaan,
                                         5


die poorte van die doderyk verbrysel
en die mag van die dood vernietig as God.
Daarom verheerlik ons, die aardgeborenes,
met liefde U wat opgestaan het,
die mag van die alvernietigende vyand vernietig het,
almal laat opstaan het wat op U vertrou,
en die wereld verlos het van die pyle van die slang,
en, as die enige magtige,
ons uit die dwaling van die vyand verlos het.
Ons besing daarom met vroomheid u Opstanding,
waardeur U ons gered het,
as die God van die heelal.

Die Kanon van die Opstanding (Irmosse van Odes 7-9)

7.    'n Engel het die vuuroond vir die Jongelinge met dou benat,
      maar die gebod van God het die Chaldeërs met vuur verteer
      en die tiran oorreed om uit te roep:
      Geseënd is U, o God, van ons Vaders.

8.    U het uit die vlam dou op die Heiliges uitgestort
      en met water die offer van die regverdige verteer;
      want U, Christus, doen alles deur slegs u wil alleen:
      Ons verhef U tot in alle ewig-heid.

9.    Dit is onmoontlik vir mense om God te aanskou,
      Wie die Engeleskare nie durf aankyk nie,
      maar deur u, o Alreine, het die Woord vlees geword
      en is Hy deur sterwelinge gesien.
      Saam met die hemelse rangordes verheerlik ons Hom
      en noem u geseënd.

Eksapostilaria (sien Byvoegsel)

Verse by die Lofpsalms: Toon 6

Laat alles wat asem het die Here loof.
Loof die Here uit die hemele,
loof Hom in die hoogste hemele.
U kom toe 'n lied, o God.
Loof Hom, al sy Engele.
Loof Hom, al sy Magte.
U kom toe 'n lied, o God.


Om 'n vonnis wat opgeskrywe is, aan hulle te voltrek; hierdie eer sal daar vir
al sy heiliges wees.
                                       6


U Kruis, o Here,
is lewe en opstanding vir u volk,
en met vertroue daarop besing ons U, ons verrese God;
ontferm U oor ons.


Loof God in sy heiliges; loof Hom in die uitspansel van sy krag.


U begrafnis, Meester,
het die Paradys vir die mensegeslag geopen,
en, verlos van bederf, besing ons U, ons verrese God;
ontferm U oor ons.


Loof Hom oor sy magtige dade; loof Hom na die volheid van sy grootheid.


Laat ons Christus wat opgestaan het uit die dode
saam met die Vader en die Gees besing,
en laat ons tot Hom uitroep:
“U is ons lewe en opstanding.
Ontferm U oor ons.”


Loof Hom met basuingeklank, loof Hom met harp en siter.


Op die derde dag het U uit die graf opgestaan, o Christus,
soos geskryf staan,
en U het ons Voorvader saam met U opgewek;
daarom verheerlik die geslag van die mens U
en besing u Opstanding.


Loof Hom met tamboeryn en koordans, loof Hom met snarespel en fluit.


Here, groot en vreeswekkend is die misterie van u Opstanding;
want U het uit die graf gekom soos ‘n bruidegom uit sy bruilofstent,
ná u die dood deur die dood vernietig het,
sodat U Adam kon bevry;
daarom dans die engele in die hemele
en verheerlik die mensdom op aarde
u medelye teenoor ons, Mensliewende.

Loof Hom met welluidende simbale, loof Hom met simbale van blydskap. Laat
alles wat asem het die Here loof.

Wettelose Jode, waar is die seëls,
en die silwerstukke wat julle vir die soldate gegee het?
die skat is nie gesteel nie,
                                       7


maar Hy het opgestaan, as magtige;
julle is bekaam, julle wat Christus,
die Here van die heerlikheid, verloën het,
Hy wat gely het en begrawe is
en uit die dode opgestaan het;
laat ons Hom aanbid.

Staan op, o Here, my God; hef u hand omhoog, en vergeet die armes nie vir
altyd.

Terwyl die graf dan geseël is,
hoe is julle beroof, o Jode,
daar julle wagte gestel en seëls geplaas het?
Terwyl die deure gesluit was, het die Koning te voorskyn getree.
Bring Hom as dooie na vore,
of aanbid Hom as God, saam met ons wat sing:
“Eer, o Here aan u Kruis en u Opstanding!”

U wil ek bely, o Here, met my hele hart en al u wonders vertel.

Die Mirredraagsters
het met geweeklaag gekom na u graf wat die lewe ontvang, o Here,
en met die speserye wat hulle by hulle gehad het,
wou hulle u vlekkelose Liggaam salf;
maar hulle het ‘n ligtende engel gevind wat op die steen sit,
en tot hulle spreek en sê:
“Waarom ween julle vir Hom wat lewe vir die wêreld uitgestort het uit sy sy?
Waarom soek julle die Onsterflike as sterflike in ‘n graf?
Hardloop liewer en vertel sy dissipels
van die wêreldwye vreugde van sy glorieryke Opstanding.”
Verlig ook ons daardeur, o Heiland,
en skenk ons vergewing en u groot barmhartigheid.

Eer aan die Vader en aan die Seun en aan die Heilige Gees.

Oggendevangelievers (sien Byvoegsel)

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!
                                       8


Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.

Byvoegsel

Eksapostilaria - Toon 2

1.

Laat ons saam met die Dissipels na die berg in Galilea gaan en Christus in
die geloof aanskou wanneer Hy sê dat Hy gesag in die hemel en op aarde
ontvang het. Laat ons leer hoe Hy hulle onderrig om al die nasies te doop in
die Naam van die Vader en van die Seun en van die Heilige Gees, en dat Hy
saam met die ingewydenes is tot aan die voleinding, soos hy belowe het.

Theotokion

U was saam met die dissipels verheug, o Maagd Theotokos, want U het
Christus gesien nadat Hy op die derde dag opgestaan het uit die graf, soos
Hy voorspel het. Hy het aan hulle verskyn, hulle onderrig en voortreflike dinge
openbaar en hulle beveel om te doop in die naam van die Vader en die Seun
en die Heilige Gees, dat ons mag glo in sy verrysenis en u mag verheerlik, o
Maagd.

2.

Toe die mirredraagsters sien dat die klip weggerol is, het hulle hul verheug;
want hulle het ‘n jong man in die graf sien sit, en hy het vir hulle gesê: “Kyk
Christus is opgewek. Sê vir Petrus en die dissipels: ‘Haas julle na die berg in
Galilea; daar sal Hy gesien word, soos Hy vooruit aan sy vriende gesê het.’”

Theotokion

‘n Engel het voor u ontvangenis, o Christus, vir die Maagd die “Verheug u”
gebring, en ‘n engel het die steen van u graf weggerol. Want die een het in
plaas van droefheid simbole van onuitspreeklike vreugde gebring, terwyl die
ander, in plaas van die dood, U as die voorsiener van die lewe verkondig en
verheerlik het, deur die vroue en ingewydenes van u opstanding te vertel.

3.

Laat niemand twyfel dat Christus opgewek is nie, want Hy het aan Maria
verskyn, en daarna is Hy duidelik gesien deur hulle wat uit die stad
weggegaan het. En Hy is deur die elf ingewydenes gesien waar hulle aan
                                       9


tafel was. Nadat Hy hulle uitgestuur het om te doop, is Hy opgeneem in die
hemele waarvandaan Hy neergedaal het, terwyl Hy hul verkondiging met ‘n
menigte tekens bevestig.

Theotokion

O son wat vandag, ná U die doderyk beroof en die dood vernietig het, soos ‘n
bruidegom uit ‘n bruidsvertrek opgekom het uit die graf, stuur, deur die
gebede van haar wat U gebaar het, u lig oor ons, lig wat ons harte en siele
verlig, lig wat ons almal daartoe bring om op die paaie van u bevele en die
weë van vrede te wandel.
4.

Laat ons die manne aanskou wat stralend met deugde in die lewebrengende
graf in stralende klere aan die die mirredraagsters verskyn waar hulle hul blik
na die aarde wend. Laat ons leer van die verrysenis van Hom wat oor die
hemel heers, en laat ons ons saam met Petrus na die Lewe in die graf haas.
Laat ons ons verwonder oor wat daar gebeur het en daar bly om Christus te
aanskou.

Theotokion

Toe U “Verheug julle” sê, Here, het U die droefheid van die voorvaders
omskep, deur in die plek daarvan die vreugde van u opstanding in die wereld
te bring. Stuur daarom, o Gewer van lewe, deur haar wat U gebaar het, die lig
wat ons harte verlig, die lig van u medelye, sodat ons mag roep: “O
Mensliewende Godmens, eer aan u verrysenis.”

5.

Christus, die lewe en die weg, het na sy opstanding uit die dode gereis saam
met Kleopas en Lukas, deur wie Hy ook herken is toe Hy die brood in
Emmaüs breek. Hul siele en harte het juis gebrand toe Hy met hulle op weg
gepraat het en dit wat Hy verduur het deur die Skrifte uitgelê het. Laat ons
saam met hulle roep: “Hy is opgewek en Hy het aan Petrus verskyn!”

Theotokion

Ek besing u onmeetlike barmhartigheid, o my Skepper, want U het Uself
ontledig om U met die verswakte menslike natuur te beklee en dit te red. En
hoewel U God is, het U U verwerdig om uit die reine diensmaagd van God
soos ek gebore te word, en tot die doderyk neer te daal, omdat U my wou red,
deur die gebede van haar wat U gebaar het, o Almedelydende Meester.

6.

U het getoon dat U van nature mens is, o Heiland, toe U na u opstanding uit
die graf voedsel genuttig het. U het in hul midde gestaan en hul geleer om
bekering te verkondig. En dadelik is U na u hemelse Vader opgeneem, en het
U aan u dissipels beloof dat U die Trooster sou stuur. O Bo- Goddelike
                                       10


Godmens, eer aan u verrysenis!

Theotokion

Die Skepper van die Skepping en God van die heelal, het menslike vlees uit u
vlekkelose bloed aangeneem, o Alheilige Maagd. Want Hy het die hele
verdorwe natuur nuutgemaak, deur dit ná u geboortegewing soos voor u
geboortegewing te laat. Daarom prys ons u almal met geloof en roep:
“Verheug u, Meesteres van die wêreld.”


7.

Toe Maria sê dat hulle die Here weggeneem het, het Simon Petrus en die
ander ingewydene van Christus, wat Hy liefgehad het, hul na die graf gehaas.
Die twee het gehardloop en die doeke gevind wat op hul eie binne lê en die
doek wat om sy hoof was eenkant, afsonderlik. Daarom het hulle stilgebly
totdat hulle Christus gesien het.

Theotokion

Groot en paradoksale dinge het U ter wille van my bewerk, o my Christus, wat
groot van barmhartigheid is. Want U is op onverklaarbare wyse uit ‘n
maagdelike jonkvrou gebore en het die Kruis aanvaar en na U die dood
verduur het, het U weer in heerlikheid opgestaan en ons natuur van die dood
bevry. Eer aan u heerlikheid, o Christus, eer aan u mag.

8.

Toe sy twee engele in die graf sien, was Maria met ontsetting vervul, en
omdat sy Christus nie herken het nie, het sy Hom ondervra asof Hy ‘n tuinier
was: “Meneer, waar het u die liggaam van my Jesus gesit?” Maar toe sy deur
sy stem te hoor, begryp dat hierdie man Hy, die Verlosser, is, hoor sy: “Raak
my nie aan nie, maar sê vir my broeders dat ek weggaan na die Vader.”

Theotokion

Op onuitspreeklike wyse het u, o Maagd, een van die Drie-eenheid gebaar,
tweevoudig van natuur, en tweevoudig in energie, maar een in sy persoon.
Pleit daarom altyd by Hom vir hulle wat u met geloof vereer, dat hulle uit al die
aanslae van die vyand verlos mag word. Want ons neem nou almal ons
toevlug tot u, o Meesteres Theotokos.

9.

Die deure was gesluit, o Meester, toe U binnegaan. U het die Apostels met
die Heilige Gees vervul deur in vrede op hulle te blaas. Aan hulle het U ook
gesê om sondes te bind en los te maak. En na agt dae het U u sy en hande
aan Thomas getoon, saam met wie ons roep: “U is Here en God.”
                                      11


Theotokion

Toe u u Seun sien nadat Hy op die derde dag uit die graf opgestaan het, o
Bruid van God en Alheilige Maagd, het u al u beproewinge opsy gesit wat u
as moeder op uself geneem het toe u Hom sien ly het, en met vreugde vervul,
vereer en besing u Hom saam met sy dissipels. Red hulle daarom wat u as
Theotokos verkondig.


10.

Met die oog op ‘n vangs was Thomas saam met die seuns van Sebedeüs en
Nataniël en Petrus, asook twee ander, eens op die see van Tiberias. Op
Christus se bevel het hulle hul nette aan die regterkant laat sak, en ‘n menigte
visse getrek. Toe Petrus Hom herken, het hy na Hom geswem. Dit was die
derde keer dat Hy aan hulle verskyn het, en Hy het hulle brood en vis op die
kole getoon.

Theotokion

O Maagd, smeek die Here wat op die derde dag uit die graf opgestaan het ten
behoewe van hulle wat u besing en met liefde salig noem. Want ons almal het
u as heilbringende toevlug en middelares by Hom. Want ons is u erfdeel en u
dienaars, o Theotokos, en ons hou almal ons oë gerig op u hulp.

11.

Na sy Goddelike Verrysenis, het die Here drie maal vir Petrus gevra: “Het jy
my lief?” en hom as opperherder oor sy skape gestel. Toe hy hom wat Jesus
liefgehad het sien volg, het hy die Meester gevra: “En wat van hom?” En Hy
het gesê: “As ek wil dat hy bly totdat Ek weer kom, wat gaan dit jou aan, liewe
Petrus?”

Theotokion

O vreeswekkende misterie! O paradoksale wonder! Deur die dood is die dood
heeltemal uitgewis. Wie sal u nie besing en wie sal u opstanding nie vereer, o
Woord, asook die Theotokos wat u rein in die vlees gebaar het nie? Deur haar
gebede, verlos ons almal van die hel.

Evangelie-Gesange

Vers by die Eerste Evangelielesing: Toon 1

Die Here het op die berg aan sy dissipels verskyn
waar hulle gekom het vir sy Verheffing vanaf die aarde,
en ná hulle Hom aanbid het
en onderrig is oor die mag oor alle dinge wat gegee is,
is hulle na die hele ondermaanse uitgestuur,
om sy opstanding uit die dode
                                       12


en sy terugkeer na die hemele te verkondig.
Aan hulle het Hy wat nie lieg nie
ook belowe om ewig by hulle te wees,
Christus ons God en die Verlosser van ons siele.

Vers by die Tweede Evangelielesing: Toon 2

Die vroue om Maria,
wat met speserye genader het,
en onseker was oor hoe hulle wat hulle wou doen, sou regkry,
het die steen gesien wat verwyder is,
en ook die heilige jong man wat die onrus in hul harte laat bedaar het.
Want hy het gesê:
“Jesus die Here is opgewek.
Verkondig daarom sy boodskap aan die dissipels,
dat hulle hulle na Galilea moet haas,
en daar sal julle Hom wat opgestaan het uit die dode,
as Gewer van Lewe en Here sien.

Vers by Derde Evangelielesing: Toon 3a

Toe Maria Magdalena die blye boodskap van die Verlosser se opstanding uit
die dode en sy verskyning verkondig,
is die wantrouige dissipels oor die hardheid van hul harte verwyt.
Maar toe hulle met tekens en wonders bewapen is,
is hulle uitgestuur om te preek.
U, o Heer, is opgeneem na die Vader, die bron van lig,
en hulle het die woord oral verkondig,
en deur die wonders is hulle geglo.
Ons wat deur hulle verlig is,
verheerlik u opstanding uit die dode, mensliewende Heer.

Vers by die Vierde Evangelielesing: Toon 4

Dit was baie vroeg in die môre
toe die vroue by u graf kom, o Christus,
maar die liggaam waarna hulle verlang het,
is nie gevind nie.
Toe het hulle wat in blink klere daar staan
vir hulle in hul verleentheid gesê:
“Waarom soek julle die lewende onder die dooies?
Hy is opgewek, soos Hy voorsê het.
Waarom onthou julle nie sy woorde nie?”
Deur hulle oortuig, het hulle verkondig wat deur hulle gesien is.
Maar hul goeie tyding het na onsin gelyk,
want so traag van begrip was die dissipels toe nog.
Maar Petrus het gehardloop en toe hy sien,
het hy teenoor homself u wonders verheerlik.

Vers by Vyfde Evangelielesing: Toon 5
                                     13



O, hoe wys is u oordele, o Christus!
Hoe het U Petrus deur die grafklere alleen u opstanding laat begryp?
Hoe praat U met Lukas en Kleopas waar U hulle vergesel,
sonder om Uself daardeur onmiddellik te openbaar?
Daarom word U verkwalik dat U die enigste vreemdeling in Jerusalem is,
wat nie weet van die raadsbeluite wat daar voltrek is nie.
Maar U wat alles tot voordeel van u skepsel bestuur,
het die profesieë aangaande U onthul
en Uself aan hulle bekend gemaak toe U die brood seën.
Selfs voor dit het hulle harte gebrand om U te ken.
En aan die dissipels wat bymekaar was,
het hulle u opstanding nou duidelik verkondig.
Ontferm U daardeur oor ons.

Vers by die Sesde Evangelielesing: Toon 6

U is die ware vrede, o Christus,
vir die volk van God,
U wat ná u verrysenis die dissipels u vrede gegee het,
waardeur U hulle laat skrik het
toe hulle dink dat hulle ‘n gees sien.
Maar U het hul sielsverwarring laat bedaar
deur hulle u hande en voete te toon.
Maar toe hulle steeds wantrouig was,
het U tydens die nuttiging van voedsel
en die herinnering aan u leerstellinge
hul verstand geopen om die Skrif te verstaan.
En na U hulle van die Vader se belofte verseker
en hulle geseën het,
het U na die hemele heengegaan.
Daarom aanbid ons U saam met hulle, Here, eer aan U.

Vers by die Sewende Evangelielesing: Toon 7

Kyk, dit is donker en vroeg in die oggend.
Waarom staan jy by die graf, Maria,
met soveel duisternis in jou gemoed?
Waarom vra jy waar Jesus neergelê is?
Aanskou hoe die dissipels dit eens is,
hoe hulle uit die doeke en die doek wat oor sy hoof was,
die opstanding afgelei het
en die Skrif hieroor onthou het.
Met hulle en deur hulle glo ook ons
en besing ons U, o Christus, die Leweskenkende.

Vers by die Agste Evangelielesing: Toon 8

Die warm trane van Maria is nie vergeefs gestort nie,
want kyk, sy is waardig geag om die onderrigtende engele te hoor
                                      14


en om U te sien, o Jesus.
Maar steeds bedink sy in haar swakheid aardse dinge,
daarom word sy ook verbied om U aan te raak, o Christus.
Maar nietemin word sy as boodskapper na die dissipels gestuur, vir wie sy die
goeie tyding vertel
en u opgang na u Vader se erfenis aankondig.
Maak ook ons saam met haar u verskyning waardig, o Meester en Heer.


Vers by die Negende Evangelielesing: Toon 5


Toe dit aand was op die Sabbat, het U, soos in die laaste tye, aan u vriende
verskyn, o Christus,
en bevestig U die wonder van u opstanding uit die dode
deur die wonder van u binnekoms deur geslote deure.
U het die dissipels met vreugde vervul,
hulle die Heilige Gees geskenk
en hulle die gesag van die vergifnis van sondes toebedeel,
en ook het U gegee dat Thomas nie deur die vloedgolf van ongeloof
oorweldig word nie.
Skenk daarom ook aan ons die ware kennis
en die vergifnis van oortredinge, o goedhartige Here.

Vers by die Tiende Evangeliegesang: Toon 6

Na u neerdaling na die onderwêreld
en u Opstanding uit die dode,
was die dissipels, soos verwag kon word,
mismoedig oor u afwesigheid, o Christus,
en het hulle na hul werk teruggekeer;
na hul bote en nette,
maar daar was geen vangs nie.
Maar U, o Verlosser, die Meester van almal,
het verskyn en hulle beveel om hul nette aan die regterkant uit te gooi;
die woord is dadelik in daad omskep,
en daar was ‘n groot menigte visse
en ‘n ongewone maaltyd gereed op land;
daar u dissipels dit destyds genuttig het,
maak ook ons nou waardig
om dit geestelik te geniet,
mensliewende Heer.

Vers by die Elfde Evangliegesang: Toon 8

Toe U Uself ná u Opstanding aan u dissipels openbaar het, o Verlosser,
het U die voeding van die skape vir Petrus gegee,
as beloning vir sy liefde,
en hom gevra om hulle met sorg op te pas.
Daarom het U ook gesê:
                                      15


 “As jy my liefhet, Petrus, pas my lammers op,
pas my skape op.”
En hy het dadelik sy tere liefde getoon deur oor die ander dissipel navraag te
doen.
Deur hul gebede, o Christus, bewaar u kudde van die wolwe wat dit skade
aandoen.
