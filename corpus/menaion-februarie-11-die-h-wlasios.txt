                                           1


Menaion Februarie 11 Die H. Hiëromartelaar Wlasios
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse, en sing 5
stigiere, met herhaling van die 1ste.
Toon 1
O Alsalige Heilige Wlasios,
deur die askese het jy gebloei
en in die heerlikheid van die priesterskap
soos ‘n palmboom onder die regverdiges geblom,
wat die Goddelike vrugte van martelaarskap,
die openlike vernietiging van die afgode
en die herwinning van die mensdom aan God opdra.

Herhaal:      O Alsalige Heilige Wlasios…

O Hiëromartelaar van Christus,
jy het jou as herder onderskei,
en op edelmoedige wyse die worstelstryd verduur.
Jy het een kroon vir albei ontvang,
en deur beide is jy met geregtigheid en die arbeid van die stryd getooi.
Bid daarom dat ons gered mag word.

O die ontsagwekkende wonder!
Vroue wat deur ‘n heilige ywer vir die geloof versterk is,
is saam met hul kinders gekroon
met die hoogeerwaardige pryse van hul goeie getuienis.
Want uit liefde vir Christus, die Hoof,
en aan Hom verloof,
is hulle om sy ontwil onthoof.

Ons almal besing jou, o Wlasios,
as voorsiener van beide die redelike skepsels en die redelose lydendes.
Want deur geloof, o dienaar van Christus,
is jy in staat om aan almal goed te doen en hul te genees.
Want met die genade van die Gees verryk,
is jy oorvloedig in wonders.

In ooreenstemming met die grote Paulus,
o alsalige, Godgesinde Wlasios,
is dit waarlik vir jou as wins bewys
om vir Christus te lewe en vir Hom te sterwe.
Aangesien jy met die grootste ywer om sy ontwil gesterf het,
heers jy altyd saam met Hom
in die lewe wat nooit eindig nie.

Theotokion tydens die Veertigdae Vastyd, behalwe op Saterdae.
                                           2


Toon 1

Tot u goedhartigheid haas ek my altyd,
tot u medelye neem ek altyd my toevlug,
terwyl ek u besing en dank, o Bruid van God,
en verbaas is oor u Seun se groot lankmoedigheid
wat hy ten opsigte van al my bose dade bewys.

Of die Kruistheotokion tydens die Veertigdae Vastyd – Toon 1
Toe die onskuldige Maagd die Lam aan ‘n Kruis sien hang,
het sy met geweeklaag uitgeroep:
“My liefste Kind,
wat is hierdie nuwe en sonderlinge gesig?
Hoe word U wat alle dinge in die holte van u hand hou
in die vlees aan ‘n boom vasgeslaan?”

Doksastikon (as dit buite die Veertigdae Vastyd is)
Toon 6 – deur die Studiet.
Getrou aan jou naam, o Wlasios,
het jy deur die inoefening in die goddelike deugde gegroei,
en, soos Dawid sê, soos ‘n palmboom geblom in die voorhowe van die Heer,
en soos ‘n seder het jy deur wat jy vermag het, toegeneem.
Maar toe jy soos ‘n wingerd wat in die huis van God gedy,
tydens jou martelaarsgetuienis met straffende folteringe afgesny is,
het jy uit die vrug van jou stryd vir ons noëtiese wyn laat opwel.
Wanneer ons daarvan drink, word ons harte met vreugde vervul,
en nou dat ons eendragtig byeengekom het
tydens die eerwaardige gedagtenis van jou vervolmaking,
noem ons jou salig en loof ons jou,
terwyl ons vra om deur jou vrede en groot barmhartigheid te ontvang.

Theotokion, as dit buite die Veertigdae Vastyd is.
Toon 6
Ons het God wat uit u vlees aangeneem het, leer ken, o Maagd Theotokos.
Smeek Hom dat ons siele gered mag word.

Die Kruistheotokion, as dit buite die Veertigdae Vastyd is.
Toon 6
Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apostiga
                                         3


Eer aan die Vader en aan die Seun en aan die Heilige Gees.

Doksastikon – Toon 4

Soos ‘n goeie stoei-afrigter en leermeester van reggelowigheid
het jy deur die werking en krag van jou Goddelike woorde
die Godliewende vroue gesalf vir die martelstryd,
en die swakheid van hul natuur deur Christus versterk.
Ná jy saam met hulle die weg van askese goed afgelê het,
verheug jy jou stralend in die hemelse bruidsaal,
waar jy met ‘n dubbele kroon van Goddelike heerlikheid aansien geniet
en saam met hulle pleit
dat vrede en groot barmhartigheid ons geskenk mag word.

Nou en altyd en tot in ewigheid. Amen.

Theotokion – Toon 4

O Al-onbevlekte, bedou my gees met die reënbuie van die Heilige Gees,
u wat die druppel gebaar het,
naamlik Christus wat deur sy medelye
die onmeetlike ongeregtigheid van sterwelinge uitwis,
Droog die bron van my hartstogte op
en ag my die stroom van ewige behae waardig, o Alonbevlekte.

Kruistheotokion Toon 4

Toe die Maagd, u Moeder, U aan die Kruis sien hang, o Heer,
het sy gejammer en met geweeklag gesê:
“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
maar haas U om op te staan,
en wek die voorvaders saam met U op.”

Apolitikion – Toon 4

Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Wlasios,
bid tot Christus ons God
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon
                                          4



Toon 8

O Vader Wlasios, bedienaar van die heilige,
jy het soos ‘n boom wat gedy in die huis van die Here ontspruit
en vele in die reddende grond geplant.
En ná jy hulle soos die ram van die kudde goed gelei het,
is jy geboei en geslag en het jy ‘n offer geword
vir Hom wat in sy goedhartigheid soos ‘n lam geslag is.
En met vreugde het jy jou na Hom gehaas.
Daarom roep ons tot jou uit:
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

In die wêreld het u vir die wêreld, o Maagd,
Hom gebaar wat die wêreld tooi,
die sieraad van die wêreld en van die hemelse rangordes.
Want voorheen, o Jonkvrou, was hul nie getooi nie,
daar sterwelinge nie in staat was om die Here te sien nie.
Want u, o Moeder van God,
is deur die fatsoenlikheid van u Seun
as die ingetoë fatsoenlikheid van beide geopenbaar,
want deur Hom het u die wêreld met sy oorspronklike skoonheid getooi
en tooi u die hele rangorde van die Engele op hoogs edele wyse, o wêreldreddende.

Of die Kruistheotokion (op Woensdae en Vrydae) – Toon 8

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o God wat alle goedheid te bowe gaan, lankmoedige Heer
Laat ons met geloof tot haar uitroep:
“Betoon medelye aan ons, o Maagd
en skenk daarom vergifnis van oortredinge
aan hulle wat sy heilige lyding met geloof vereer.”

Kontakion – Toon 2

O Goddraende Wlasios, die onverwelklike blom,
wingerd van Christus, vrugbare wingerdloot,
vervul met jou vreugde hulle wat met geloof jou gedagtenis vier
en bid sonder ophou vir ons almal.
                                          5



Ikos

Deur die krag van God versterk, o Goddraende,
is jy deur jou heilige dade as sy heilige Hiërarg en liturg bewys,
en is jy as oorwinnaar en kroondraer gesien in die kore van die oorwinnaars.
As ingewydene van Christus het jy Aäron se offers oortref,
en jou heilige bloed roep saam met dié van Abel tot God uit oor jou doodslag.
En waar jy by die Goddelike troon van die Skepper staan,
bid jy sonder ophou saam met die Engele-ordes vir ons almal.
Sinaksarion

Op die 11de van vandeesmaand die Gedagtenis aan die Heilige Hiëromartelaar
Wlasios, Aartsbiskop van Sebasteia.

Verse.        Daar Wlasios se keel deur die swaard afgesny is,
              weer hy vir siek kele die onheil af van vloeistowwe wat siekte verwek.

              Op die 11de het die immer skerp brons Wlasios se nek afgesny.

Op dieselfde dag is die twee heilige Jongelinge wat saam met die Heilige Wlasios
gestry het, saam met sewe vroue, deur die swaard vervolmaak.

Op dieselfde dag die Gedagtenis aan die vonds van die relieke van die Heilige
Zacharias, die Profeet, vader van die eerwaardige Voorloper.

Op dieselfde dag die Gedagtenis aan die Koningin Theodora wat die Ortodoksie
versterk het.

Deur hul heilige gebede, o God, ontferm U oor ons. Amen.

Eksapostilarion – Toon 3

O alsalige Hiërarg Wlasios,
ons ken jou as sieraad van martelare en roem van priesters.
Want jy het jou as offer opgedra en is geoffer
vir Hom wat in sy onuitspreeklike goedheid en onseglike wil
uit vrye wil as offer vir jou gekom het.

Kom laat ons almal vandag Christus lof betuig,
want Hy, ons God, het die wyse Hiërarg en Martelaar Wlasios verheerlik
deur sonderlinge wondertekens en allerlei wonders.
Deur hom te eer en sy heilige fees te vier,
word ons deur sy smekinge van ons sondes verlos.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3
                                        6



Op soek na die skaap wat deur sy oortreding verdwaal het,
het God wat my geskape het,
Hom in u onbedorwe skoot verskuil, o onbevlekte Jonkvrou,
en ná Hy my op sy skouers geneem het,
het Hy my tot die hemele verhef
en my met ‘n sitplek by die Vader vereer.
Sy onoortreflike goedhartigheid
en u, die Moeder van God, vereer en verheerlik ek.
