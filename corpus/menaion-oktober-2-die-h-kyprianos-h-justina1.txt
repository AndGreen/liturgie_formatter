                                         1


Menaion Oktober 2 Die H. Kyprianos & H. Justina

Die Veranderlike vir die Vesperdiens

By “Heer, ek het U aangeroep…” sing ons die volgende 3 stigiere van die Heilige
Kyprianos.

Toon 4

Deur die salwing van priesterskap en bloed van martelaarskap
het jy op volmaakte wyse tot God genader,
o alberoemde Kyprianos,
bloem van die natuur, skoonheid van woorde,
bolwerk van wysheid, rigsnoer van juiste dogmas,
al-samehangende korrektheid van die kanons,
en majesteit van die Kerk.

Deur die roem van stryders
en kroon van Martelare te beskryf,
het jy die Godgesindes oorreed, o aleerwaardige Kyprianos,
om op baie dappere wyse allerhande strawwe te deurstaan;
boeie, gevangenisskap, liggaamlike naaktheid,
folteringe, bittere koue, géselinge en uiteindelik die dood.

Deur die liedere van die Gees
en segeteken van die Kruis
teenoor die towerspreuke van die demoon te stel,
het jy jou maagdelikheid bewaar
en is jy as onoorwonne Martelares,
‘n allerheilige slagoffer, aan Christus opgedra.
Daarom het jy die oorwinningskranse
van Maagde en Martelare bekom,
o Justina, met vreugde getooi.

Eer aan die Vader en aan die Seun en aan die Heilige Gees.

Toon 2

Jy het jou waarlik van dwaalleer en die kennis van afgode ontdaan
en jou met die Kruis as wapen tot heil beklee,
o allersaligste Kyprianos.
Jy het die boeke oor die towerkuns weggegooi,
die ou mens afgelê,
en die eenwesenlike Drie-eenheid het deur Godskennis in jou gewoon.
Smeek Hom saam met die Engele, o Hiërarg,
dat ons gered mag word.

Nou en altyd en tot in ewigheid. Amen.

Theotokion – Toon 2
                                               2



U is die blydskap van alle verdruktes,
beskermster van benadeeldes,
voedsel van behoeftiges,
troos van vreemdelinge,
hawe van stormgeteisterdes
besoeking van ongesteldes,
beskutting en hulp van mishandeldes,
staf van blindes, o Moeder van die Allerhoogste God.
Ons smeek u, o Vleklose,
haas u om u dienaars te red.

Of die Kruistheotokion (op Dinsdag- en Donderdagaande)

Toon 2

Toe sy wat geen ervaring van die huwelik het nie, o Jesus,
sien hoe U aan ‘n Kruishout opgehang word,
het sy geweekla en gesê:
“O allerdierbare Kind, waarom het U my wat U gebaar het alleen agtergelaat,
o ontoeganklike lig van die Vader wat sonder begin is?
Haas U en word verheerlik,
sodat hulle wat u Goddelike lyding verheerlik,
Goddelike heerlikheid mag bereik.

By die Apostiga, die stigiere uit die Oktoig

Eer aan die Vader en aan die Deun en aan die Heilige Gees.

Toon 2

Laat ons Kyprianos loof,
die ligbaken wat met Goddelike lig skyn,
die metgesel van Paulus en deelgenoot aan sy werke.
Want hy verheug hom met die Engele,
daar hy die kroon van onverganklikheid van die enige God ontvang het
en hy bid dat ons siele gered mag word.

Nou en altyd en tot in ewigheid. Amen.

Theotokion – Toon 2

Buiten u, o Alreine,
het ons waarlik geen ander sterke toevlug,
toring van krag en onoorwinlike vesting bekom nie,
en tot u neem ons ons toevlug en roep ons uit:
“Help ons, o Meesteres, laat ons nie vergaan nie.
Bewys ons u genade, die heerlikheid van u heerskappy
en die grootheid van u goedhartigheid.”
                                         3


Of die Kruistheotokion (op Dinsdag- en Donderdagaande)

Toon 2

Toe die vlekkelose ooilam haar eie lam sien
wat as sterweling uit vrye wil ter slagting gelei word,
het sy geweekla en gesê:
“Nou haas U U om my wat U gebaar het, kinderloos te maak.
Waarom het U dit gedoen, o Verlosser van die heelal?
Nietemin, ek besing en verheerlik u goedheid
wat die verstand en rede te bowe gaan, o Mensliewende.”

Apolitikion – Toon 4

Jy het die Apostels se lewenswyse deelagtig geword
en 'n opvolger van hulle trone, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Kyprianos,
bid tot Christus ons God
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8

Deeglik in die dwaling onderrig,
o allerheilige Kyprianos,
is jy soos Paulus uit die hemel geroep
en deur die Kruis na die lig van kennis gelei.
Want brandend met liefde vir die eerwaardige maagd,
is jy deur haar met die Formeerder van die skepping verbind.
Daarom het jy oor die kragteloosheid van die vyand getriomfeer
en is jy saam met haar die koor van Martelare waardig geag.
Bid tot Christus ons God
dat Hy vergewing van oortredinge skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Deur my bose gedagtes het ek gestruikel
en is ek na die diepte van sondes meegevoer.
En kreunend roep ek van harte tot u, o Al-onbevlekte:
“Maak u ryke barmhartigheid wonderbaar in my,
                                         4


asook die eindelose see van u goedhartigheid
en die onmeetlike rykdom van u medelye.
En gee my bekering en herstel van lewe,
sodat ek met liefde tot u mag uitroep:
Bid tot u Seun en God
dat vergewing van oortredinge my geskenk mag word,
want ek, u onwaardige dienaar, het u as my hoop.”

Of die Kruistheotokion (op Woensdag- en Vrydagoggende)

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
O lankmoedige Heer, diepte van barmhartigheid en bron van goedheid,
betoon medelye en skenk daarom vergifnis van oortredinge
aan u dienaars wat u heilige lyding met geloof besing.”

Kontakion – Toon 8

Die wêreld vereer jou, o beroemde Kyprianos,
as ‘n eerwaardige Hiërarg en allerstandvastige stryder.
Daarom verheerlik dit jou heilige gedagtenis met gesange,
en vra dit altyd dat deur jou
vergewing van oortredinge geskenk mag word
aan hulle wat sing: Halleluja!

Ikos

Laat ons die wyse Hiërarg as wyse herder en leermeester eer.
Want hy het uit die dorings van dwaling soos ‘n alleraangename roos geblom
en ons, die gelowiges, met die geur van genesinge en wonderstrale omgeef,
sodat ons die lied van Dawid mag sing: Halleluja!

Sinaksarion

Op die 2de van vandeesmaand die Gedagtenis aan die heilige Hiëromartelaar
Kyprianos en die Maagd Justina.

Verse.        Die Satan het in pyn verkeer toe hy sy ou vriend sien
              wat verkies het om saam met met Justina deur die swaard te sterf.

              Op die 2de is Kyprianos saam met Justina onthoof.

Op dieselfde dag die Gedagtenis aan ons regverdige Vader Theofilos die Belyer.

Die heilige nuwemartelaar Joris, wat in 1794 te Karatzasou as martelaar getuienis
afgelê het, word deur die swaard vervolmaak.
                                           5


Deur hul heilige gebede, o God, ontferm U oor ons. Amen.

Eksapostilarion – Toon 2

Laat ons eendragtig die allergrootste Kyprianos salig noem,
wat voorheen ‘n ingewydene van die boosheid was,
maar later deur ‘n eerwaardige maagd as ‘n Hiërarg verskyn het
en laat ons tot hom uitroep:
“Stem die Meester van almal goedgesind teenoor ons deur jou smeekbedes.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

O alreine Maagd en bruid van God,
wat die onuitspreeklike vreugde gebaar het,
maak ons almal deelgenote aan die ewige vreugde,
u wat die beskutting en stut is
van hulle wat vroom tot u uitroep:
“Vergeet nie u dienaars nie,
o Maria wat God gebaar het.”

By die Apostiga van die Lofpsalms, die stigiere uit die Oktoig.

Eer aan die Vader en aan die Seun en aan die Heilige Gees.

Toon 8

Hy wat voorheen ‘n strenge kampvegter van boosheid was,
het later ‘n ware leermeester van die Kerk geword.
Die bedienaar van die dwaling van die afgode
is as ‘n hoëpriester van die geloof geopenbaar.
En die onbeteuelde het selfbeheersd geword deur ‘n eerwaardige maagd.
Red ons deur hul altwee se gebede, o Heer.

Nou en altyd en tot in ewigheid. Amen.

Theotokion – Toon 8

Hoe sou ek u genade en groot sorg besing
wat u elke dag duidelik teenoor my,
u onwaardige dienaar, bewys?
En hoe sou ek u goedheid uitdruk
en u bestiering op waarlik verskillende wyses?
Beskerm u my dan ook nou en altyd
en verlos my van alle boosheid
in lewe en in sterwe, o Eerwaardige.

Of die Kruistheotokion (op Woensdag- en Vrydagoggende)
                                        6


O Jesus, toe die Maagd, u Moeder,
U aan die Kruis vasgeslaan sien,
hoe U uit vrye wil die lyding aanvaar, o Meester,
het sy uitgeroep:
“My Kind, allerdierbare Kind,
hoe verduur U, die Geneesheer, ten onreg die slae,
U wat die krankheid van sterwelinge genees
en almal uit die bederf gered het,
deur u goedhartigheid?”

Die res van die Mettediens en die Wegsending.
