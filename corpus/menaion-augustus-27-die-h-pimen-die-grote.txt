                                           1


Menaion Augustus 27 Die Heilige Pimen die Grote

Die Veranderlike vir die Vesperdiens

By “Heer, ek het U aangeroep…” word die volgende stigiere gesing.

Toon 8

Wat moet ons jou nou noem, o Pimen?
Voorbeeld vir monnike en doener van genesingswonders,
wat die hartstogte van die siel met die slae van selfbeheersing gegésel het;
mede-burger en metgesel van die Engele,
bewoner van die hemelse stad,
woning van die deugde en sieraad van die woestyn.
Smeek dat ons siele gered mag word.

Hoe moet ons jou nou aanspreek, o Pimen?
Stigter van die woestynlewe en liefhebber van stilte;
vernietiger van die hartstogte en leermeester van monnike;
vloed van die Goddelike Gees se leringe;
ligbaken van onderskeidingsvermoë wat nooit slaap nie;
aller-egte wonderdoener wat allerhande hartstogte genees.
Smeek dat ons siele gered mag word.

Jy het ‘n lamp van onderskeidingsvermoë geword,
wat die siele verlig van hulle wat jou met geloof nader,
en jy wys hulle die lewensweg, o wyse.
Daarom noem ons jou met lofprysing salig
en vier ons jou heilige fees, o Pimen,
die roem van Vaders en sieraad van askete.
Smeek dat ons siele gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Soos wie het jy geword, ellendige siel,
wat geensins tot bekering neig nie,
nie die vuur vrees nie, maar in die kwaad volhard?
Staan op en roep haar wat alleen gou is om jou te hulp te kom, aan
en roep tot haar uit:
“Hou nie op om tot u Seun, ons God, te bid nie
dat Hy my van die gees van verderf se strikke mag bevry.”

Of die Kruistheotokion (op Dinsdag-en Donderdagaande) – Toon 8

Toe die ooilam die Lam uit vrye wil aan die kruishout uitgestrek sien,
het sy as moeder in ‘n weeklag jammerend uitgeroep:
“Wat is hierdie vreemde gesig, my Seun?
Hoe word U wat as Heer lewe aan almal verleen, gedood,
                                           2


U wat aan sterwelinge die opstanding skenk, o Lankmoedige?
Ek verheerlik U groot selfvernedering, my God.”

Apolitikion – Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Pimen, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Die Veranderlike vir die Mettediens

Kathisma ná die Derde ode van die Kanon (wat nog vertaal moet word)

Toon 3

Deur die Here versorg, o salige,
is jy as sy sagmoedige skaap geopenbaar,
wat die vyandige wolwe wegkeer,
en ná jy jou heilige stryd volvoer het,
het jy in die hemelse kraal gaan woon, o Heilige Vader.
Smeek Christus ons God om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Die enige Heer is nie van die Goddelike natuur geskei,
toe Hy in u skoot vlees geword het nie,
maar Hy het God gebly toe Hy mens geword het,
Hy wat u soos voor die geboorte
ná die geboorte as al-onskuldige Maagdelike Moeder bewaar het.
Smeek Hom dringend dat Hy ons sy groot barmhartigheid sal skenk.

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Kontakion van die Heilige Pimen – Toon 4

Die heilige gedagtenis van jou luisterryke stryd
het vandag aangebreek, o Heilige Vader,
en dit verheug die siele van die reggelowiges,
                                          3


o Godgesinde Herder, ons Heilige Vader.

Sinaksarion

Op die 27ste van vandeesmaand, die Gedagtenis aan ons Heilige Vader Pimen.

Verse.        Soos uit die oopgesperde bek van ‘n wolf is Pimen uit die lewe
              weggeruk,
              hy wat deur die Opperherder versorg is.

              Op die 27ste het Pimen na die Opperherder heengegaan.

Op dieselfde dag die Gedagtenis aan ons Heilige Vader en Belyer, Liberius, Pous
van Rome.

Op dieselfde dag die Gedagtenis aan ons Heilige Vader Hosios, Biskop van
Cordova.

Op dieselfde dag die Gedagtenis aan die doop van die Ethiopiese Kamerling deur
die Heilige Phillipus.

Op dieselfde dag is die Heilige Anthousa die Jongere vervolmaak, toe sy in ‘n
verslete kleed van hare geklee en in ‘n put gegooi is.

Op dieselfde dag die gedagtenis aan die Heilige Martelaar Fanourios wat in die jaar
1500 geopenbaar is.

Deur die gebede van u Heiliges, o Christus ons God, ontferm U oor ons. Amen.

Eksapostilarion van die Heilige Pimen – Toon 2

Daar jy duidelik die drie-sonnige glans van die Godheid ontvang het,
is jy nou ‘n god deur deelname aan die Goddelike natuur, o alwyse.
Smeek Hom dat hulle wat jou eer, o Vader,
en wat jou eerwaardige, ligbrengende gedagtenis vier,
van gevare en verdukkinge bevry mag word,
o Godgesinde Heilige Pimen, sieraad van askete.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Toe Hy u, o alreine al-onskuldige Moeder van God,
tussen die dorings vind,
waar u met maagdelike skoonheid glim,
het die Vader u soos ‘n langverlangde lelie gekies
om deur die Goddelike Gees die woning van sy Seun te word.
Daarom besing ons u, o Bruid van God,
en noem ons wat deur u toedoen gered is,
                                           4


u met liefde salig.

Die Apostiga vir die Lofpsalms uit die Stigiere van die Oktoig.

En die res van die Mettediens en die Wegsending.
