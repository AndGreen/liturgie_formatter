                                          1


Menaion Maart 23 Ons Regverdige Vader Nikon en sy 199 Dissipels

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 4

Met die muilband van selfbeheersing, o salige Nikon,
het jy die genietinge van die liggaam
en die halstarrigheid van die vlees onderwerp,
en deur genade het jy soos ‘n baie dapper man
in die krag van die Gees
die volle wapenrusting van die vyand oorwin.
Daarom het jy ‘n leier van monnike geword
wat altyd jou alwyse, heilige prediking begryp het.

Soos die son uit die Ooste het jy voortgeskyn, o Alsalige,
en die hele wêreld met die glans van jou wonders verlig,
terwyl jy ‘n koor van volgelinge soos stralende sterre meegevoer het,
saam met wie jy baie standvastig ook as martelaar gestry het,
toe julle deur die swaard onthoof is
en jul geeste in die hande van die Almagtige Meester geplaas het.

Nòg hongersnood, nòg gevaar, nòg naaktheid,
nòg geselinge, nòg ‘n waarlik gewelddadige dood
het julle van die liefde van Christus geskei,
maar soos lammers ter slagting het julle jul herder gevolg
en vanuit die Weste die aandlose rus van die hemelse koninkryk bereik,
o bewonderenswaardige kransdraende Oorwinnaars.

Theotokion – Toon 4

O Maagd wat God my Verlosser gebaar het,
skenk my die voortreflike, heilsame geneesmiddel van bekering ,
strome trane, die nadenke oor die uur
van die huiwering- en vreeswekkende en onomkoopbare oordeel,
en om deur u gebede die vrees vir straf te ontvlug
en Goddelike genade te verkry.

Of die Kruistheotokion – Toon 4

Toe die Ooilam wat U, die Lam en Herder, gebaar het,
U aan die Kruis sien,
het sy gejammer en moederlik tot U uitgeroep:
“My allergeliefde Seun, hoe is U aan ‘n kruishout opgehang?
Hoe is U in u hande en voete, o lankmoedige Woord, deur wetteloses vasgeslaan,
en hoe het U u bloed uitgestort, o Meester?”

Apolitikion – Toon 4
                                            2


O God van ons vaders,
wat altyd volgens u sagmoedigheid teenoor ons optree,
neem nie u barmhartigheid van ons af weg nie,
maar rig ons lewe in vrede deur hulle smekinge.

Die Veranderlike vir die Mettediens

Kathisma ná die Derde ode van die Kanon (wat nog vertaal moet word)

Toon 3

Deur die heilige woorde van haar wat jou gebaar het,
het lig jou in jou hart geskyn, o Regverdige,
en deur die doop verlig, is jy onder die Monnike getel,
en het jy ‘n leier en ligbaken geword vir hulle wat jou volg.
Smeek Christus saam met hulle
dat Hy ons sy groot barmhartigheid sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 3

Alleen alreine Moeder van God,
u het ‘n tabernakel van die Woord geword,
daar u die Engele in reinheid oortref.
Reinig my met die Godvervulde waters van u gebede,
waar ek deur die oortredinge van die vlees
my meer as alle ander besoedel het,
en skenk my, eerwaardige, die groot barmhartigheid.

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Sinaksarion

Op die 23ste van vandeesmaaand die Gedagtenis aan die heilige Martelaar Nikon
en sy dissipels, die 199 Martelare.

Verse.        Die toekenner van krone berei vir jou ‘n oorwinningskroon, o Nikon.
              Sterf nou maar deur die swaard.

              Op die 23ste het Nikon sy hoof aan die swaard oorgegee.
                                         3



Verse vir sy Dissipels.   Hulle onthoof deur die swaard
                          vier vyftigtalle Martelare met net een wat kortkom.

Op dieselfde dag is die Heilige Dometius deur die swaard vervolmaak.

Deur hul heilige gebede, o God, ontferm U oor ons. Amen.
