                                            1


Menaion Julie 24 – Die H. Grootmartelares Christina

Die Veranderlike vir die Vesperdiens

By "Heer, ek het U aangeroep" sing ons die volgende stigiere:

Toon 4

O aller-Godsalige Martelares Christina,
daar Hy die Son van ware Geregtigheid is,
het die Heer jou reine gees met kennis van God verlig
en jou verlos van die diepste duisternis van onkunde.
Daarom het jy die bose se heiligdomme verbrysel
en Christus se lyding standvastig vergestalt.

Ná jy geduldig die lyding van die vlees gedra het,
o albesonge Christina,
het jy met vreugde na die genieting wat sonder pyn is, oorgegaan,
Terwyl jy daar getooi is as uitverkore bruid van Christus die Koning,
dink aan hulle wat met geloof jou gedagtenis vier,
sodat ons barmhartigheid en verlossing van verskrikkinge mag vind.

Ná jy jou soos ‘n bruid met jou verskeurde vlees
soos met tooisels omhul het, o Martelares Christina,
het jy jou met ‘n purperkleed
wat helder met jou bloed gekleur is, beklee,
en staan jy by Christus jou bruidegom,
met Goddelike ligglans ryklik versier,
en geniet jy altyd met groot vreugde die vergoddeliking,
saam met die Maagde en Martelare.

Eer aan die Vader en aan die Seun en aan die Heilige Gees.

Toon 2 (vgl. Litie by 17 Julie vir ‘n soortgelyke lied)

Soos ‘n albasterfles met salf, o bewonderenswaardige,
seëvierende, onoorwinlike Martelares Christina,
het jy jou bloed aan Christus jou bruidegom, opgedra,
en in ruil daarvoor ‘n onverganklike kroon van Hom ontvang.
En dus het jy hom wat gesterf het
toe hy deur ‘n giftige slang gepik is
by die aanroeping van die Alheilige Gees
deur jou woord lewend opgewek.
Daarom het Jesus, die Mensliewende Verlosser van ons siele,
jou die hemelse bruidsvertrekke waardig geag,

Nou en altyd en tot in ewigheid.

Theotokion – Toon 2
                                         2


Verlos u dienaars van gevare, o Theotokos,
want ons almal neem naas God ons toevlug tot u,
as ondeurdringbare muur en beskerming.

Of die Kruistheotokion – Toon 2 (op Dinsdag- en Donderdagaande)

Na u baie pyn verduur het deur die kruisiging van u Seun en God,
het u, o Onbevlekte,
met trane en weeklae gekreun:
“O wee, my soetste Kind, hoe ly U onregverdiglik,
U wat die aardgeborenes sedert Adam wil verlos.”
Daarom smeek ons u met geloof, o alheilige Maagd,
laat Hom barmhartigheid aan ons betoon.

Apostiga uit die Oktoig

Eer aan die Vader en aan die Seun en aan die Heilige Gees.

Toon 2

Jy het waarlik deur jou optrede getoon
dat die naam van Christus, na Wie jy vernoem is, vir jou gepas is
 Jy het jou in maagdelike reinheid aan Christus verloof,
 deur die welbehae van die Vader en die medewerking van die Gees,
 en jy het in die standvastige worstelinge van jou martelaarsgetuienis
 helderder geskitter as die strale van die son.
 Jy het jouself op die hemelse altaar as 'n reine en onskuldige offer geoffer.
 Daarom verheug jy jou vir altyd met die hemelse kore van Maagde en Martelare.
 Bid saam met hulle, Christina, naamgenoot van Christus,
 dat vrede en die groot barmhartigheid geskenk mag word aan hulle wat jou vereer.

Nou en altyd en tot in ewigheid. Amen

Theotokion – Toon 2

Verheug u, u wat hy wat deur die Goddelike Gees gesien het,
eens as ‘n geslote poort gesien het,
waardeur alleen die Bron van alle dinge gegaan het.
Verheug u, berig wat alles te bowe gaan, sonderlinge wonder.
Verheug u, geheel goue kruik wat die Manna hou.
Verheug u, enige beskutting en hulp van alle Christene,
Sterke toevlug van u dienaars.

Of die Kruistheotokion (op Dinsdag- en Donderdagaande)

O reine Maagd,
toe u die ryp druiwetros waarmee u sonder verbouing swanger was aan die Boom
sien hang,
het u Hom met geweeklaag beween en uitgeroep:
                                         3


“My kind, laat drup die mos
 waardeur al die dronkenskap van die hartstogte weggeneem mag word
 en toon u goedhartigheid, o Weldoener,
 deur my wat U gebaar het.”

Apolitikion –Toon 4

O Jesus, u lam roep met 'n groot stem:
My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.
Maar as 'n vlekkelose offer, aanvaar haar wat met verlange vir U geoffer word,
Red ons siele deur haar gebede, daar U barmhartig is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)

Toon 1

Soos ‘n albasterfles met salf, o eerwaardige,
het jy jou bloed met liefde aan Christus, jou Bruidegom, opgedra,
en in ruil daarvoor van Hom, o bewonderenswaardige,
‘n onverganklike kroon en die gawe van genesing ontvang,
terwyl jy die hele slagorde van die demone verdryf
deur die krag van die Gees.

Theotokion

O Alheilige Maagd, die hoop van Christene,
wat bo die verstand en rede God gebaar het,
smeek sonder ophou saam met die Magte daar bo
dat Hy vergewing van sondes en verbetering van lewe mag gee
aan ons almal wat u altyd met liefde en geloof verheerlik.


Of die Kruistheotokion (op Woensdag- en Vrydagoggende)
                                          4



Toe die die onbevlekte ooilam
die Lam en Herder dood aan die kruishout sien hang,
het sy moederlik gekerm en geweekla en gesê:
“Hoe kan ek u selfvernedering wat bo die rede uitstyg, verduur, my Seun,
asook u vrywillige lyding, o God wat alle goedheid te bowe gaan?”

Kontakion – Toon 4

Jy is as ‘n ligstralende duif bekend gemaak,
wat oor goue vlerke beskik,
en jy het in die hoogte van die hemele tot rus gekom,
o eerwaardige Christina.
Daarom vier ons jou glorieryke fees
En vereer ons met geloof jou relikwieëkis
waaruit Goddelike genesing van siel en liggaam
waarlik vir almal opwel.

Sinaksarion

Op die 24ste van vandeesmaand die Gedagtenis aan die Heilige Grootmartelares
Christina van Tirus.

Op dieselfde dag is die heilige Martelare Kapito en Himenaeus met die swaard in
martelaarskap vervolmaak, en ook Hermogenes toe sy tande almal getrek is.

Deur hul heilige gebede, o God, ontferm U oor ons. Amen.

Eksapostilarion – Toon 3

Ons eer jou tereg, o Christina,
as ‘n bruikbare en kosbare werktuig van die Meester.
Want jy het waarlik die roem van Martelare
en die eer van Maagde geword,
en is as ‘n vrygewige geneser van God vir kindertjies bewys.

Theotokion

Die rangordes van die Liggaamloses vier u geboortegewing,
want u alleen het die aardse dinge met vreugde vervul.
Daarom verheerlik ons die gelowiges u, die al-onskuldige,
en sing ons u lof met gesange.
Want u het die lig wat opgaan oor hulle wat in duisternis verkeer,
soos die daeraad laat opkom.

Lofpsalms

Toon 4

Ons verheerlik u groot goedhartigheid en goedheid
                                           5


wat aan ons bewys is, o Christus,
want ook vroue het deur die krag van u Kruis, o Mensliewende,
die dwaling van afgodswaansin vernietig.
Hulle het die tiran nie gevrees nie,
die bedrieër vertrap,
die krag ontvang om agter U aan te gaan
en hulle na die geur van u salf gehaas,
terwyl hulle vir ons siele bid.

Die martelares het uit opregte liefde vir Christus
haar vader se rykdom versaak
en heerlikheid en hemelse rykdom gevind.
Beklee met die volle wapenrusting van genade,
het sy die tiran met die wapen van die Kruis vertrap.
Daarom verwonder die Engele hul oor haar stryd en sê:
“Die vyand is deur ‘n vrou oorwin en het geval,
die Martelares is as kroondraer bewys
en Christus regeer as God tot in ewigheid,
Hy wat aan die wêreld sy groot barmhartigheid skenk.”

Die krag van u Kruis het ‘n wonder verrig, o Christus,
want die Martelares Christina het ‘n worstelstryd gestry.
Dus het sy die swakheid van haar natuur weggewerp
en edelmoedig weerstand gebied teen die tiranne.
Daarom het sy die oorwinningspryse ontvang
en bid sy vir ons siele.

Deur die Kruis as ‘n magtige wapen in jou hande te hou,
geloof as ‘n borswering, hoop as ‘n skild,
en liefde as ‘n pyl-en-boog te neem,
het jy, o Martelares Christina, die tiranne se strawwe manmoedig oorwin,
die lis van die demone op God-geïnspireerde wyse vernietig
en, ná jy onthoof is, verheug jy jou onophoudelik in Christus,
terwyl jy vir ons siele bid.

Eer aan die Vader en aan die Seun en aan die Heilige Gees.

Toon 5

Deur jou maagdelike skoonheid bekoor,
het Christus, die Koning van die heerlikheid,
jou as ‘n al-onskuldige bruid aan Homself verbind,
in ‘n reine verbintenis.
Volgens sy wil het Hy krag aan jou skoonheid toegevoeg,
jou onoorwinlik teen vyande en die hartstogte,
standvastig in bittere mishandeling en die hefstigste folteringe gemaak,
jou met ‘n dubbele kroon omkrans
en aan sy regterhand laat staan
soos ‘n koningin in ‘n veelkleurige gewaad.
Smeek Hom, o albesonge Maagd en Martelares Christina,
                                         6


dat heil, lewe en groot barmhartigheid jou lofsangers gegee mag word.

Nou en altyd en tot in ewigheid. Amen.

Theotokion – Toon 5

Ons, die gelowiges, noem u salig, o Maagd Theotokos,
en verheerlik u tereg as onwankelbare stad,
ondeurdringbare vesting,
onverbreekbare beskerming
en toevlug van ons siele.

Of die Kruistheotokion (op Woensdag-en Vrydagoggende)

O my sondelose Christus,
omdat U wou hê dat almal die heil bekom,
het U U verwerdig om u vlekkelose, onskatbare bloed te gee
as losgeld en prys vir ons.
Daarom het u Moeder, toe sy U vasgeslaan sien,
haar wange gekrap en jammerend gesê:
“Hoe het U, my Kind, die al-onskuldige Lam,
wat die wêreld wil verlos deur u kosbare bloed,
voor my oë weggesak,
o Heiland, nimmertanende son,
wat aan almal verligting, vrede en groot barmhartigheid skenk.”

Apostiga uit die Oktoig

Eer aan die Vader en aan die Seun en aan die Heilige Gees.

Doksastikon – Toon 1

Theotokion – Toon 1

Waar u die smeking van sondaars aanvaar
en nie die kreune van die geteisterdes verag nie,
bid tot Hom wat uit u reine skoot gekom het, Alheilige Maagd,
dat ons gered mag word.

Of die Kruistheotokion (Op Woensdag en- Vrydagoggende)

“‘n Swaard het my hart deurboor”, het die Maagd gesê
toe sy Christus aan die boom sien hang,
“en dit skeur my, soos Simeon destyds aan my voorspel het.
Maar staan op, o Onsterflike,
en verheerlik u Moeder en diensmaagd saam met U, bid ek U.”

Die res van die diens, soos gewoonlik, en die Wegsending.
