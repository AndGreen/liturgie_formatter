                                        1


                   Die Vesperdiens vir die Verheerliking

            van ons Heer en God en Verlosser, Jesus Christus

Na die Wegsending van die Neënde Uur gaan die priester en die diaken in by
die sydeure van die Heiligdom, nadat hulle gebuig het in die rigting van die
Biskop se troon, die ikone vereer het en in die rigting van die koor/kore gebuig
het. Hulle maak drie buiginge voor die Heilige Tafel en die priester kus die
Heilige Tafel en die Evangelieboek.

Dan, geklee in die Epitragelion, maak hy die gordyn van die Heilige Deure
oop, en staan hy met onbedekte hoof voor die Heilige Tafel, en spreek hy die
seën uit, as volg:

Priester      Geseënd is ons God, immer, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons Koning!
              Kom, laat ons aanbid en neerval voor Christus self, ons Koning
              en God!

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa
maak, wat wandel op die vleuels van die winde. Wat sy engele geeste maak,
en sy dienaars 'n vuurvlam. Wat die aarde op sy fondament vestig: dit sal vir
ewig nie wankel nie. Die diepte, soos 'n kleed, is sy bedekking, die waters sal
staan op die berge. Van u dreiging sal dit vlug; vir die stem van u donder sal
dit skrik. Dit styg op na die berge, en daal neer na die laagtes, na die plek wat
U daarvoor vasgestel het. 'n Grens het U gestel waaroor dit nie mag gaan nie,
en dit sal nie teruggaan om die aarde te oordek nie. Dit is U wat fonteine
uitstuur in die bergklowe, die waters sal tussen die berge deur loop. Hulle sal
al die diere van die veld laat drink, die wilde esels sal hulle dors daarmee les.
By hulle sal die voëls van die hemel nes maak; tussen die rotse uit sal hulle
die stem laat hoor. Hy laat die berge drink uit sy solders, die aarde sal
versadig word met die vrug van u werke. Hy laat gras uitspruit vir die beeste,
en groenigheid tot diens van die mens, om brood uit die aarde voort te bring;
en wyn maak die hart van die mens bly, om sy gesig vrolik te maak met olie;
en brood versterk die hart van die mens. Die bome van die vlakte sal versadig
wees, die seders van Libanon wat U geplant het. Daar sal die mossies nes
maak; die huis van die reier troon oor hulle uit. Die hoë berge is 'n toevlug vir
die herte en die rots vir die dassies. Hy het die maan gemaak vir vaste tye;
die son ken sy tyd om onder te gaan. U het die duisternis daargestel en dit
was nag, waartydens al die wilde diere van die bos sal rondloop; jong leeus
wat brul om prooi, en om hul voedsel by God te soek. Die son kom op, en
hulle kom bymekaar en sal in hulle lêplekke gaan slaap. Die mens sal uitgaan
                                           2


na sy werk, en na sy arbeid tot die aand toe. Hoe groot is u werke, Here. U
het hulle almal met wysheid gemaak; die aarde is vol van u skeppinge. So
ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het
om daarin te speel. Hulle almal wag op U, om hulle voedsel te gee op die
regte tyd. Wanneer U dit vir hulle gee, sal hulle dit bymekaarmaak.

(Indien die Anixantaria gesing word, lees die leser net tot op hierdie punt.)

Wanneer U u hand oopmaak, sal hulle almal met die goeie gevul word.
Wanneer U u aangesig afkeer, sal hulle verskrik raak. U sal hulle asem
wegneem, en hulle sal beswyk, en terugkeer tot hul stof. U sal u Gees uitstuur
en hulle sal geskape word, en U sal die aangesig van die aarde nuut maak.
Laat die heerlikheid van die Here vir ewig wees; die Here sal Hom in sy werke
verheug; Hy wat die aarde aankyk en dit laat bewe, Hy wat die berge aanraak
en hulle rook. Ek sal sing tot die Here solank ek lewe, ek sal psalmsing tot my
God solank ek daar is. Mag my oordenking Hom welgevallig wees, en ek sal
my in die Here verbly. Mag die sondaars, en die wettelose van die aarde
verdwyn, sodat hulle nie meer sal bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit
was nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

*******************************************************

[Indien die Openingspsalm gesing word, kan die volgende weergawe gebruik:

Loof die Here, o my siel, o Here my God, U is baie groot.
U het U met lof en luister beklee, U wat U omhul met lig soos met ‘n kleed;
wat die hemel soos ‘n tent uitspan,
wat sy solders met waters bedek,
wat van die wolke sy wa maak,
wat wandel op die vleuels van die wind.
Wat die aarde op sy fondament vestig;
dit sal vir ewig nie wankel nie.
Hoe groot is u werke, o Heer!
U het hulle almal met wysheid gemaak.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.
                                           3


Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.]

*******************************************************

Terwyl die Openingspsalm gelees word, staan die priester met onbedekte
hoof voor die Heilige Tafel en bid hy saggies die Gebede by die Aansteek van
die Lampe, nadat hy eers soos gewoonlik die diaken se Sticharion en Orarion
geseën het – die gebede is te vinde aan die einde van hierdie teks.

Wanneer die Openingspsalm voltooi is, sê die priester, voor die Heilige Tafel,
of die diaken, op sy gebruiklike plek voor die Heilige Deure:

               DΙΕ VREDESLΙΤΑΝΙΕ

Diaken*        Laat ons in vrede bid tot die Heer.

Volk           Here, ontferm U. En so na elke bede.

Diaken*        Om die vrede van bo en die redding van ons siele, laat ons bid
               tot die Heer.

               Om vrede vir die hele wêreld, die welsyn van die heilige Kerke
               van God, en die eenheid van almal, laat ons bid tot die Heer.

               Vir hierdie heilige Huis, en vir hulle wat dit met geloof, eerbied
               en die vrees van God betree, laat ons bid tot die Heer.

               Vir die toegewyde, Ortodokse Christene, laat ons bid tot die
               Heer.

               Vir ons vader, pous en patriarg N., vir ons aartsbiskop en herder
               N., vir die eerbiedwaardige priesterskap, die diakonaat in
               Christus, vir alle geestelikes en die hele volk, laat ons bid tot die
               Heer.

               Vir die mense van ons land, en vir alle owerhede en magte wat
               oor ons gestel is, laat ons bid tot die Heer.

               Vir hierdie patriargaat en hierdie heilige bisdom, vir alle stede en
               dorpe, en vir die gelowiges wat daar woon, laat ons bid tot die
               Heer.

               Vir gunstige weer, ‘n oorvloedige opbrengs van die aarde, en tye
               van vrede, laat ons bid tot die Heer.

               Vir reisigers op land, see en in die lug, vir hulle wat siek is en
               hulle wat ly, vir gevangenes en hul verlossing, laat ons bid tot
               die Heer.
                                       4


             Om ons bevryding van alle verdrukking, toorn, gevaar en nood,
             laat ons bid tot die Heer.

             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid.

Volk         Amen.

Daarna begin ons die “Heer, ek het U aangeroep” in Toon 4, terwyl die diaken
die Heiligdom en die hele Kerk bewierook. Indien die priester bewierook, doen
hy dit geklee in die felonion en epitragelion. Hy seën die wierook met die
woorde,

             Geseënd is ons God, immer, nou en altyd, en tot in ewigheid.
             Amen.

Hy bewierook die Heilige Tafel aan al vier kante en die hele Heiligdom.
Daarna gaan hy uit deur die noordelike deur en bewierook hy die heilige ikone
(3x), die volk en die hele kerk op die gebruiklike manier, en keer hy terug tot
die Heiligdom deur die suidelike deur.

Psalm 140 – Toon 4

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.

[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my
sondes.
                                        5


[A] Saam met mense wat wetteloosheid bedryf, en laat my nie met hulle
uitgesoektes een word nie.

[B] Die regverdige sal my met barmhartigheid tugtig en my betig; maar laat die
olie van die sondaar nie my hoof salf nie.

[A] Want my gebed sal steeds teen hulle begeertes wees; hulle regters is
naby die rots ingesluk.

[B] Hulle sal my woorde hoor, want hulle is soet. Soos 'n kluit grond op die
aarde gebreek word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem
niemy siel weg nie.

[B] Bewaar my van die strik wat hulle vir my gestel het, en die struikelblokke
van hulle wat wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141

[B] Met my stem het ek die Here aangeroep, met my stem het ek die Here
gesmeek.

[A] Ek sal my smeking voor Hom uitstort, ek sal my nood voor Hom
bekendmaak.

[B] Toe my gees my begewe het, het U my weë geken.

[A] Juis op die pad waarop gegaan het, het hulle heimlik 'n strik vir my gestel.

[B] Ek het na regs gekyk en gesien, maar daar was niemand wat my geken
het nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land
van die lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.

   1. Lei my siel uit die gevangenis om u Naam in erkentenis te bely.
   2. Die regverdiges sal op my wag totdat U my beloon.

Psalm 129

   3. Uit die dieptes het ek U aangeroep, Here. Here, hoor my stem.
                                     6


Toon 4

Voor u Kruisiging, o Heer,
het ‘n berg soos die hemel geword
en het ‘n wolk soos ‘n tabernakel daaroor ontvou.
Toe U van gedaante verander en die Vader van U getuig het,
was Petrus saam met Jakobus en Johannes ook daar,
soos hulle ook ten tye van u oorlewering saam met U sou wees,
sodat hulle ná die aanskoue van u wonders,
nie deur u lyding vreesbevange sou word.
Maak ons deur u groot barmhartigheid waardig
om dit in vrede te vereer.

   4. Laat u ore let op die stem van my smeking.

Toon 4

Voor u Kruisiging, o Heer,
het ‘n berg soos die hemel geword
en het ‘n wolk soos ‘n tabernakel daaroor ontvou.
Toe U van gedaante verander en die Vader van U getuig het,
was Petrus saam met Jakobus en Johannes ook daar,
soos hulle ook ten tye van u oorlewering saam met U sou wees,
sodat hulle ná die aanskoue van u wonders,
nie deur u lyding vreesbevange sou word.
Maak ons deur u groot barmhartigheid waardig
om dit in vrede te vereer.

   5. As U, Here, ongeregtighede in gedagte hou, Here, wie sal bestaan?
      Want by U is daar versoening.

Toon 4

Voor u Kruisiging, o Heer,
het U die Dissipels met U saamgeneem na 'n hoë berg
en het U voor hul oë van gedaante verander,
terwyl U hulle verlig met die strale van u mag.
In u mensliewendheid en u volmag
wou U hulle die luister van u Opstanding toon.
Maak ook ons in vrede daartoe waardig, o God,
daar U barmhartig en mensliewend is.

   6. Om u Naams ontwil het ek op U gewag, Here; my siel het gewag op u
      woord, my siel het gehoop op die Here.

Toon 4

Voor u Kruisiging, o Heer,
het U die Dissipels met U saamgeneem na 'n hoë berg
en het U voor hul oë van gedaante verander,
                                      7


terwyl U hulle verlig met die strale van u mag.
In u mensliewendheid en u volmag
wou U hulle die luister van u Opstanding toon.
Maak ook ons in vrede daartoe waardig, o God,
daar U barmhartig en mensliewend is.

   7. Vanaf die oggendwaak tot die nag, vanaf die oggendwaak, laat Israel
      op die Here vertrou.

Toon 4

Toe U met die hoofdissipels by U
op ‘n hoë berg van gedaante verander, o Verlosser,
het U op heerlike wyse lig gestraal,
om vir ons te toon
hoe hulle wat hulle deur die verhewenheid van hul deugde onderskei,
die Goddelike heerlikheid waardig geag sal word.
Moses en Elía het gepraat met Christus,
en daardeur getoon dat Hy oor die lewendes en dooies heers,
en dat Hy God is, wat ook in die Oudheid
deur die Wet en die Profete gespreek het.
Die stem van die Vader het vanuit die ligstralende wolk
van Hom getuig en gesê:
“Luister na Hom, wat deur sy Kruis die doderyk beroof,
en die ewige lewe aan die gestorwenes skenk.”.

   8. Want by die Here is die barmhartigheid, en by Hom is daar veel
      verlossing. En Hy sal Israel verlos van al sy ongeregtighede.

Toon 4

Toe U met die hoofdissipels by U
op ‘n hoë berg van gedaante verander, o Verlosser,
het U op heerlike wyse lig gestraal,
om vir ons te toon
hoe hulle wat hulle deur die verhewenheid van hul deugde onderskei,
die Goddelike heerlikheid waardig geag sal word.
Moses en Elía het gepraat met Christus,
en daardeur getoon dat Hy oor die lewendes en dooies heers,
en dat Hy God is, wat ook in die Oudheid
deur die Wet en die Profete gespreek het.
Die stem van die Vader het vanuit die ligstralende wolk
van Hom getuig en gesê:
“Luister na Hom, wat deur sy Kruis die doderyk beroof,
en die ewige lewe aan die gestorwenes skenk.”

Psalm 116

   9. Loof die Here, alle nasies, loof Hom alle volke.
                                     8


Toon 4

Die berg waarop U voete gestaan het, o Heer,
wat eens met duisternis en rook bedek is,
is nou vererenswaardig en heilig.
Die misterie wat deur die eeue verborge was,
u ontsagwekkende Verheerliking,
is aan die einde van die tye aan Petrus, Johannes en Jakobus openbaar.
Hulle kon die straling van u gelaat nie verdra nie,
nog die glans van u klere,
en het met hul gesigte op die aarde neergeval.
Deur ekstase bevange, het hulle vol verbasing gesien
hoe Moses en Elía met U praat
oor die dinge wat met U sou gebeur.
Die stem van die Vader het getuig en gesê:
"Dit is my geliefde Seun,
 in Wie ek ‘n welbehae het.
Luister na Hom,
wat aan die wêreld sy groot barmhartigheid skenk."

   10. Want sy barmhartigheid is bevestig oor ons, en die waarheid van die
       Here bly tot in ewigheid.

Toon 4

Die berg waarop U voete gestaan het, o Heer,
wat eens met duisternis en rook bedek is,
is nou vererenswaardig en heilig.
Die misterie wat deur die eeue verborge was,
u ontsagwekkende Verheerliking,
is aan die einde van die tye aan Petrus, Johannes en Jakobus openbaar.
Hulle kon die straling van u gelaat nie verdra nie,
nog die glans van u klere,
en het met hul gesigte op die aarde neergeval.
Deur ekstase bevange, het hulle vol verbasing gesien
hoe Moses en Elía met U praat
oor die dinge wat met U sou gebeur.
Die stem van die Vader het getuig en gesê:
"Dit is my geliefde Seun,
 in Wie ek ‘n welbehae het.
Luister na Hom,
wat aan die wêreld sy groot barmhartigheid skenk."

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 6

As voorafbeelding van u Opstanding, o Christus God,
het U u drie Dissipels, Petrus, Jakobus en Johannes,
                                       9


saamgeneem en Tabor bestyg.
Toe U, o Verlosser, van gedaante verander het,
is die berg Tabor met lig bedek.
U Dissipels, o Woord, het hulle op die aarde neergewerp,
daar hulle die gedaante waarvan die aanskoue verbode is nie kon verdra nie.
Die Engele het U met vrees en bewing gedien,
die hemele het gehuiwer en die aarde gesidder,
want hulle het die Heer van die heerlikheid op aarde aanskou.

Tydens die Doxastikon maak die priester, geklee in die felonion, en die
diaken die Intog met die wierookvat. Die priester seën die wierook soos
hierbo. Hulle kom uit by die noordelike deur, met die diaken wat lei, en kom
tot stilstand voor die Heilige Deure. Die diaken sê:

             Laat ons bid tot die Heer.

Die priester buig sy hoof en sê in 'n gedempte toon

DIE GEBED VAN DIE INTOG

             Saans en soggens en smiddae loof, prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot
             slegte woorde of bose dade nie, maar red ons van alles wat ons
             siele wil roof. Want op U is ons oë, Here, Here, en op U het ons
             ons hoop gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:

             Geseënd is die Intog na u heilige plek, immer nou en altyd en tot
             in ewigheid.

Diaken*      Amen.

Die diaken bewierook die heilige ikone en die Volk en wag vir die einde van
die troparion. Wanneer die klaar is, lig hy die wierookvat, maak die teken van
die Kruis, en roep:

             Wysheid. Laat ons opstaan.

Danklied by die Aansteek van Lampe
                                           10


O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Diaken*        Die aand-Prokimenon

Saterdagaand – Toon 6

Die Here is koning; Hy het Hom met majesteit beklee.

Die Here is koning; Hy het Hom met majesteit beklee.

Vers1: Die Here het Hom met krag beklee en omgord.

Die Here is koning; Hy het Hom met majesteit beklee.

Vers 2: Want Hy het die wêreld gevestig, wat nie sal wankel nie.

Die Here is koning; Hy het Hom met majesteit beklee.

Vers 3: Heiligheid pas by u huis, Here, tot in lengte van dae.

Die Here is koning; Hy het Hom met majesteit beklee.

Die Here is koning;* Hy het Hom met majesteit beklee.

********************************************

Sondagaand – Toon 8 (Ps. 133:1)

Kom, loof die Here, alle knegte van die Here.

Kom, loof die Here, alle knegte van die Here.

Vers: Julle wat in die huis van die Here staan, in die howe van die huis van
ons God.

Kom, loof die Here, alle knegte van die Here.
                                      11


Kom, loof die Here,* alle knegte van die Here.

Maandagaand – Toon 4 (Ps.4:3)

Die Here sal my hoor as ek Hom aanroep.

Die Here sal my hoor as ek Hom aanroep.

Vers: Toe ek geroep het, het U, die God van my geregtigheid, my gehoor.

Die Here sal my hoor as ek Hom aanroep.

Die Here sal my hoor* as ek Hom aanroep.

Dinsdagaand – Toon 1 (Ps. 22:6)

U barmhartigheid, Here, sal my volg, al die dae van my lewe.

U barmhartigheid, Here, sal my volg, al die dae van my lewe.

Vers: Die Here is my herder; niks sal my ontbreek nie. In 'n plek van groen
weiding het Hy my laat woon.

U barmhartigheid, Here, sal my volg, al die dae van my lewe.

U barmhartigheid, Here, sal my volg,* al die dae van my lewe.

Woensdagaand – Toon 5 (Ps. 53:1)

O God, verlos my deur u Naam, en doen aan my reg deur u mag.

O God, verlos my deur u Naam, en doen aan my reg deur u mag.

Vers: O God, hoor my gebed, luister na die woorde van my mond.

O God, verlos my deur u Naam, en doen aan my reg deur u mag.

O God, verlos my deur u Naam,* en doen aan my reg deur u mag.

Donderdagaand – Toon 6 (Ps. 120:2)

My hulp is van die Here, wat hemel en aarde gemaak het.

My hulp is van die Here, wat hemel en aarde gemaak het.

Vers: Ek het my oë opgehef na die berge, vanwaar my hulp sal kom.

My hulp is van die Here, wat hemel en aarde gemaak het.

My hulp is van die Here,* wat hemel en aarde gemaak het.
                                      12


Vrydagaand – Toon 7 (Ps. 58:9)

U, o God , is my helper; u barmhartigheid sal my vooruitgaan.

U, o God , is my helper; u barmhartigheid sal my vooruitgaan.

Vers: Red my van my vyande, o God, verlos my van hulle wat teen my opstaan.

U, o God , is my helper; u barmhartigheid sal my vooruitgaan.

U, o God , is my helper;* u barmhartigheid sal my vooruitgaan.



Diaken*      Wysheid.

Leser        Die lesing uit Exodus (24:12-18)

Diaken*      Laat ons aandag gee.

Leser

Die Here het vir Moses gesê: “Klim op die berg na My toe en staan daar, en
Ek sal jou die kliptafels gee, die wet en die gebooie wat Ek geskryf het om
hulle te onderrig.” En Moses het opgestaan, asook Josua wat hom bygestaan
het, en hulle het die berg van God geklim. En hy het vir die oudstes gesê:
“Rus hier, totdat ons na julle terugkeer. En kyk, Aäron en Hur is by julle. As
iemand by ‘n dispuut betrokke sou raak, laat hulle na hulle gaan.” En Moses
het die berg geklim en ‘n wolk het die berg oordek. En die heerlikheid van die
God het op die berg Sinai neergedaal, en die wolk het dit ses dae lank
oordek. En op die sewende dag het die Here na Moses geroep vanuit die
wolk. En die voorkoms van die Here se heerlikheid was in die oë van die
kinders van Israel soos ‘n verterende vuur op die kruin van die berg. En
Moses het binne-in die wolk gegaan, en die berg opgeklim. En hy was daar
op die berg veertig dae en veertig nagte.

Diaken*      Wysheid.

Leser        Die lesing uit Exodus (33:11-23; 34:4, 5-6, 8)

Diaken*      Laat ons aandag gee

Leser

Die Here het met Moses gespreek van aangesig tot aangesig, soos wanneer
iemand met sy vriend spreek, en hy het na die laer teruggegaan. Maar sy
dienaar Josua, seun van Nun, ‘n jongman, het nie uit die tent gekom nie. En
Moses het vir die Here gesê: “Kyk, U sê vir my: Laat hierdie volk optrek, maar
U het nie vir my gewys wie U saam met my sal stuur nie. Maar U het vir my
gesê: ‘Ek ken jou bo almal, en jy het genade by My.’ As ek dan genade in u
                                      13


oë gevind het, maak Uself duidelik aan my bekend, sodat ek U mag sien,
sodat ek genade in u oë mag vind, en sodat ek mag weet dat hierdie groot
nasie u volk is.” En die Here sê vir hom: “Ek self sal voor jou gaan en Ek sal
jou rus gee.” En hy het vir Hom gesê: “As U nie self saam met ons gaan nie,
laat my nie hiervandaan optrek nie. En hoe sal dit kennelik duidelik wees dat
ek genade by U gevind het, ek en u volk, tensy U saam met ons gaan? En ek
en u volk sal verheerlik word bo al die ander nasies wat daar op die aarde is.”
En die Here het vir Moses gesê: “Ook hierdie woord wat jy gespreek het, sal
Ek vir jou doen. Want jy het genade gevind in my oë, en Ek ken jou bo almal.”
En Moses sê: “Toon my u heerlikheid.” Maar Hy het gesê: “Ek sal voor jou
verbygaan met my heerlikheid, en Ek sal my Naam, “Here”, voor jou noem.
En Ek sal barmhartig wees teenoor wie ek ook al barmhartig mag wees, en
Ek sal My ontferm oor wie Ek my ook al ontferm.” En Hy het gesê: “Jy sal nie
my aangesig kan sien nie, want geen mens kan my aangesig sien en bly lewe
nie.” Ook het die Here gesê: “Kyk, hier is plek by My, en staan jy op die rots.
Wanneer my heerlikheid verbygaan, sal Ek jou in die skeur van die rots stel,
en jou met my hand oordek, totdat Ek verbygegaan het. En Ek sal my hand
wegneem en dan sal jy My van agter sien; maar my aangesig sal nie deur jou
gesien word nie.” En Moses het vroeg opgestaan en die berg Sinai geklim,
soos die Here hom beveel het. En die Here het neergedaal in die wolk en
daar by hom gestaan. En Hy het die Naam van die Here uitgeroep. En die
Here het voor sy aangesig verbygegaan, en hy het geroep: “Here God,
medelydend en barmhartig, lankmoedig en ryk aan barmhartigheid, en
waaragtig.” En Moses het hom gou na die aarde toe gebuig en die Here
aanbid.

Diaken*      Wysheid.

Leser        Die lesing uit Eerste Boek van Konings (19:3-9, 11-13, 15, 16)

Diaken*      Laat ons aandag gee.

Leser

In daardie dae kom Elía in Berséba in Judea aan, en hy het sy dienaar daar
laat agterbly, maar self het hy ‘n dagreis ver in die woestyn ingegaan, en daar
onder ‘n jenewerstruik gaan sit en hy het hom daar neergelê en onder die
plant geslaap. En kyk, iemand het hom aangeraak en vir hom gesê: “Staan
op, eet en drink.” En Elía het opgekyk en kyk, aan sy koppenent was ‘n
koringbrood wat onder warm as gebak is en ‘n kruik water. En hy het
opgestaan en geëet en gedrink en weer gaan lê. En die Engel van die Here
het ‘n tweede keer gekom en hom aangeraak en vir hom gesê: “Staan op, eet
en drink, anders is die pad vir jou te veel.” En hy het toe opgestaan en geëet
en gedrink en deur die krag van daardie voedsel veertig dae en veertig nagte
gereis, tot by die berg Horeb. En hy het daar in ‘n spelonk gegaan en daar
gerus. En kyk, die woord van die Here het tot hom gekom, en die Here het vir
hom gesê: “Gaan uit en staan op die berg voor die aangesig van die Here. En
kyk, die Here sal verbygaan.” En kyk, daar was ‘n groot en sterk wind wat die
berge breek en die rotse verbrysel voor die aangesig van die Here. Maar die
Here was nie in die wind nie. En ná die wind was daar ‘n aardbewing, maar
                                      14


die Here was nie in die aardbewing nie. En ná die aarbewing was daar vuur,
maar die Here was nie in die vuur nie. En ná die vuur die geluid van ‘n ligte
bries, en dáár was die Here. Toe Elía dit hoor, het hy sy gesig met sy
skaapvel bedek, en hy het uitgegaan en langs die spelonk gaan staan. En die
Here het vir hom gesê: “Gaan, keer terug op jou pad, en jy sal op die pad na
die woestyn van Damaskus kom. En jy sal Elísa, die seun van Safat, in jou
plek salf as profeet.”

             Die Dringende Litanie

Diaken*      Laat ons sê, met ons hele siel en ons hele verstand, laat ons sê.

Volk         Here, ontferm U.

Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
                                      15


             hulle wat daar dien en hulle wat sing, en vir die volk hier
             teenwoordig, wat wag op u groot en ryke barmhartigheid.

             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
             barmhartigheid. Laat u deernis op ons neerdaal en op u hele
             volk wat wag op u ryke barmhartigheid.

(hardop)     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Leser        Gee, Here, dat ons vannag van sonde bewaar mag word.
             Lofwaardig is U, o Heer, die God van ons vaders; en geprys
             en verheerlik is u Naam tot in ewigheid. Amen.
             Laat u barmhartigheid, Here, oor ons wees, soos ons ons
             hoop gestel het op U.
             Lofwaardig is U, o Here, leer my u gebooie.
             Lofwaardig is U, o Meester, gee my insig in u gebooie.
             Lofwaardig is U, o Heilige, verlig my deur u gebooie.
             U barmhartigheid, Here, is tot in ewigheid:
             Laat vaar nie die werke van u hande nie.
             U kom toe die lofprysing, U kom toe die lofgesang, U kom
             toe die heerlikheid: Vader, Seun en Heilige Gees, nou en
             altyd en tot in ewigheid. Amen.

Diaken*      Laat ons ons aandgebed tot die Here voleindig.

Volk         Here, ontferm U. En so na elk van die volgende bedes.

Diaken*      Help ons, red ons, ontferm U oor ons en bewaar ons, o God,
             deur u genade.

             Dat die hele aand volmaak, heilig, vreedsaam en sonder sonde
             mag wees, vra ons die Heer.

Volk         Skenk dit, o Heer. En so na elk van die volgende bedes.

Diaken*      Om ‘n engel van vrede, ‘n getroue gids en behoeder van ons
             siele en liggame, vra ons die Heer.

             Om vergifnis en kwytskelding van ons sondes en oortredinge,
             vra ons die Heer.
                                      16


             Om wat goed en voordelig is vir ons siele, en om vrede vir die
             wêreld, vra ons die Heer.

             Dat ons die oorblywende tyd van ons lewe in vrede en
             boetvaardigheid mag voleindig, vra ons die Heer.

             Om ‘n Christelike einde aan ons lewens, vreedsaam en sonder
             lyding of rede tot skaamte, en om ‘n goeie verweer voor die
             ontsagwekkende regterstoel van Christus, laat ons vra.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U is 'n goeie en mensliewende God, en tot U stuur ons die
             lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Die priester sê in 'n gedempte toon

             Die Gebed van die Hoofbuiging

             O Here, ons God, wat die hemele neergebuig en vir die
             verlossing van die menslike geslag neergedaal het, kyk neer op
             u dienaars en op u erfdeel; want voor U, die ontsagwekkende
             dog mensliewende Regter, het u dienaars die hoof gebuig en in
             onderdanigheid die nek tot U geneig, sonder enige verwagting
             van menslike hulp, maar wagtend op u barmhartigheid en in
             afwagting op u verlossing. Behoed hulle te alle tye, ook vanaand
             en vannag, teen alle vyande, teen alle vyandige werkinge van
             die duiwel en teen ydele gedagtes en bose bedenksels.

(hardop)     Geloof en verheerlik sy die heerskappy van u Koninkryk, van die
             Vader en die Seun en die Heilige Gees, nou en altyd en tot in
             ewigheid.

Volk         Amen.
                                        17




Indien die Broodbreking oftewel Litie gevier word, vind dit nou plaas; indien
nie, blaai na bl. 21

             **********************************************************
Die Litie

Toon 2

U wat deur u lig die hele wêreld geheilig het,
het op ‘n hoë berg van gedaante verander, o Goeie,
en aan u Dissipels u heersersmag getoon:
dat u die wêreld van haar oortreding verlos.
Daarom roep ons U toe:
“Goedhartige Heer, verlos ons siele.”

Toon 2

Op die berg Tabor
het U in heerlikheid van gedaante verander, o Christus God,
en aan u Dissipels die heerlikheid van u Godheid getoon.
Verlig ook ons deur die lig van die kennis van U,
en lei ons op die weg van u gebooie,
want U alleen is goed en mensliewend.

Toon 2
Christus, die Lig wat vóór die son was,
wat liggaamlik op aarde rondgegaan het,
en voor die Kruisiging alles wat tot die onstsagwekkende heilsbestel behoort
op ‘n wyse wat by God pas ten uitvoer gebring het,
maak vandag op die Berg Tabor op mistieke wyse die beeld van die Drie-
eenheid kenbaar.
Hy het die drie dissipels wat Hy uitgekies het, Petrus, Jakobus en Johannes,
sonder die ander met Hom saamgeneem.
Toe het Hy vir 'n kort tydjie die vlees verberg wat Hy aangeneem het
en voor hul oë van gedaante verander
deur die majesteit van sy oorspronklike skoonheid sigbaar te laat word,
maar nie ten volle nie:
aan die een kant gee Hy hulle die volle versekering,
maar aan die ander kant spaar Hy hulle,
sodat hulle nie saam met hul sig ook hul lewe verloor nie,
en tog kon hulle dit nie begryp nie,
daar hulle liggaamlike oë gehad het.
Hy het ook die vernaamste van die Profete gebring:
Moses en Elía, wat eweneens getuienis afgelê het oor sy Godheid:
dat Hy waarlik die afskynsel van die wese van die Vader is,
die Heerser oor sowel die lewendes as die gestorwenes.
Daarom het ‘n wolk hulle soos 'n tabernakel omhul
                                     18


en het die stem van die Vader bo vanuit die wolk weerklink waar Hy getuig en
sê:
"Dit is my geliefde Seun,
wat Ek sonder verandering voortgebring het uit die skoot vóór die môrester.
Hom het Ek gestuur om hulle te verlos wat gedoop is
in die Naam van die Vader en die Seun en die Heilige Gees,
en wat met geloof bely dat die een Krag van die Godheid ondeelbaar is.;
luister na Hom."
Daarom, o mensliewende Christus ons God,
bestraal ons met die Lig van u ontoeganklike heerlikheid,
en toon ons as waardige erfgename van u koninkryk sonder einde,
daar U bo alles goed is.

Eer aan die Vader en aan die Seun en aan die Heilige Gees.

Toon 5

Kom, laat ons die berg van die Heer bestyg,
tot in die Huis van ons God,
en laat ons die heerlikheid van sy Verheerliking aanskou,
‘n heerlikheid soos van die Eniggeborene wat van die Vader kom.
Laat ons in sy Lig die Lig ontvang.
Opgehef deur die Gees
laat ons die eenwesenlike Drie-eenheid tot in ewigheid besing.

Nou en altyd en tot in ewigheid. Amen

Toon 5

Toe hulle U tydens u Verheerliking in die wolk sien,
het Moses wat God aanskou het
en Elía, die hemelganger, wat in die wa van vuur gery het,
en nie daardeur verbrand is nie,
getuig dat U, o Christus,
die Maker en Vervuller van die Wet en die Profete is.
Maak ook ons saam met hulle u verligting waardig,
om U, o Meester, tot in ewigheid te besing.


Diaken*      Wees ons barmhartig, o God, volgens u groot barmhartigheid,
             ons bid U, hoor en wees barmhartig.

Volk         Here, ontferm U. (3x)

Diaken*      Ook bid ons vir die vrome, Ortodokse Christene.

Volk         Here, ontferm U. (3x)

Diaken*      Ook bid vir ons vader, pous en patriarg, N., ons aartsbiskop en
             herder, N., en vir al ons broers en susters in Christus.
                                       19


Volk          Here, ontferm U. (3x)

Diaken*       Ook bid ons vir die mense van ons land, en vir alle owerhede en
              magte wat oor ons gestel is.

Volk          Here, ontferm U. (3x)

Diaken*       Ook bid ons om barmhartigheid, lewe, vrede, gesondheid,
              verlossing, besoeking, kwytskelding en vergifnis van sondes, vir
              die dienaars van God, die gemeentelede, lede van die
              gemeenteraad, skenkers en weldoeners van hierdie heilige
              tempel, asook sy dienaars (en hy gedenk die name van hulle
              wat die brode gebring het) wat hierdie heilige fees vier en
              hierdie gawes bring.

Volk          Here, ontferm U. (3x)

Diaken        Ook bid ons dat hierdie heilige kerk en hierdie stad / dorp en alle
              stede en dorpe en landelike gebiede bewaar mag word van die
              pes, hongersnood, aardbewings, oorstromings, brand, die
              swaard, buitelandse invalle, burgeroorlog en onvoorsiene dood;
              dat ons goeie en mensliewende God genadig, goed- en
              versoeningsgesind sal wees en al die toorn wat teen ons gewek
              is en alle siektes sal afwend en verdryf, en ons sal verlos van sy
              regmatige tugtiging wat oor ons hang, en Hom oor ons sal
              ontferm.

Terwyl bostaande gebed gebid word, sing die Volk Here, ontferm U veertig
keer in vier groepe van tien plus nog drie keer (of twaalf keer in vier groepe
van drie, of soveel keer as wat nodig mag wees).

Diaken*       Ook bid ons dat die Here ons God na die stem van die smeking
              van ons sondaars sal luister, en Hom oor ons sal ontferm.

Volk          Here, ontferm U. (3x)

Priester      Hoor ons, o God ons Redder, die Hoop van alle eindes van die
              aarde en van hulle daar ver op see; en wees barmhartig, wees
              barmhartig, o Meester, oor ons sondes, en ontferm U oor ons.

              Want U is 'n barmhartige en mensliewende God, en tot U stuur
              ons die lof omhoog, tot die Vader en die Seun en die Heilige
              Gees, nou en altyd en tot in ewigheid.

Volk          Amen.

Priester      Vrede vir almal.

Volk          En vir u gees.
                                       20


Diaken*      Laat ons ons hoofde buig voor die Heer.

Volk         Voor U, o Heer.

Priester     O Meester groot van barmhartigheid, Here Jesus Christus ons
             God, wie se Verheerliking op die berg Tabor voor sy heilige
             dissipels en Apostels ons vier, deur die gebede van ons al-
             onbevlekte Meesteres, die Theotokos en immermaagd Maria,
             deur die krag van die kosbare en lewendmakende Kruis, die
             beskerming van die eerbiedwaardige, liggaamlose hemelse
             kragte, die smekinge van die eerbiedwaardige, glorieryke
             profeet, Voorloper en Doper, Johannes, van die heilige,
             glorieryke en alomgeëerde Apostels, van die heilige, glorieryke
             en seëvierende martelare, van ons heilige en Goddraende
             Vaders en Moeders, van die (heilige van die kerk), van die
             heilige en regverdige Voorouers van God, Joachim en Anna, en
             al u Heiliges: Maak ons gebed aanvaarbaar.

Volk         Amen.

Priester     Skenk ons vergewing van ons oortredinge;

Volk         Amen.

Priester     Beskut ons onder die beskutting van u vleuels;

Volk         Amen.

Priester     Verdryf van ons alle vyande en teenstanders;

Volk         Amen.

Priester     Skenk ons lewe vrede;

Volk         Amen.

Priester     O Here, ontferm U oor ons en oor u wêreld en red ons siele,
             want U is goed en mensliewend.

Volk         Amen.

Dan neem die priester (of die diaken) die wierookbak en bewierook die brode
in die vorm van ‘n kruis, deur rondom die tafel te beweeg, terwyl die diaken (of
altaardienaar) met ‘n kers oorkant hom bly.

Terwyl die priester die brode bewierook, sing hy (of die Volk):

             Maagd wat God gebaar het, verheug u;
             o begenadigde Maria, die Here is met u;
             geseënd is u onder die vroue en geseënd is die vrug van u
                                        21


             skoot,
             want u het gebaar die Redder van ons siele.

Diaken*      Laat ons bid tot die Heer.

Volk         Here, ontferm U.

Die priester neem een van die brode en maak die teken van die Kruis met sy
regterhand daaroor, terwyl hy die volgende gebed hardop bid:

             Gebed van die Broodbreking

             O Here Jesus Christus ons God, wat die vyf brode in die
             woestyn geseën en die vyf duisend mans daarmee versadig het,
             seën U Self hierdie brode, en die koring, wyn en olie, en
             vermenigvuldig dit in hierdie dorp/stad, en oor die hele
             wêreld heen, en heilig u getroue dienaars wat daaraan deel het.

             Want dit is U wat alle dinge seën en heilig, o Christus ons
             God, en tot U stuur ons die lof omhoog, soos ook tot u beginlose
             Vader en u al-heilige, goeie en lewendmakende Gees, nou en
             altyd en tot in ewigheid.

Volk         Amen.

Die priester en diaken kus een van die brode en keer terug na die Heiligdom,
terwyl hulle een maal die volgende troparion in Toon 7 sing:

             Rykes het arm geword en honger gely, maar hulle wat die Here
             soek, sal geen goeie ding ontneem word nie.

Die sangers herhaal dit twee maal.

             ********************************************************

Die Vesperdiens word voortgesit met die Apostiga, met die verse van die
Fees tussen-in.

Toon 1

Hy wat eens op die berg Sinaï deur simbole tot Moses gespreek het,
en gesê het: “Ek is Hy wat is,”
het vandag op die berg Tabor voor sy Disspels van gedaante verander,
en aan hulle die oorspronklike skoonheid van die beeld getoon,
daar Hy die menslike natuur op Hom geneem het.
Ook het Hy Moses en Elía
as getuies van hierdie genadegawe na vore laat tree
en hulle deelgenote van die vreugde gemaak,
hulle wat sy Uittog deur die Kruis
en sy heilbrengende Opstanding vooraf aankondig.
                                      22



Vers 1.      Aan U behoort die hemel, aan U ook die aarde; die wêreld en sy
             volheid – U het dit gegrond. (Ps.88:12)


Toon 1

Dawid die Voorvader van God,
daar Hy deur die Gees die koms in die vlees
van U, die Eniggebore Seun, na die mensdom sien,
nooi van ver die skepping tot vreugde, en roep profeties uit:
“Tabor en Hermon sal jubel in u Naam. “
Want toe U, o Verlosser, hierdie berg saam met u Dissipels bestyg,
het U van gedaante verander
en die natuur wat deur Adam verdonker is,
opnuut laat straal,
deur dit te verander in die heerlike glans van u Godheid.
Daarom roep ons U toe:
Skepper van die heelal, Heer, eer aan U.

Vers 2.      Tabor en Hermon sal jubel in u Naam

Toon 1

By die aanskoue
van die onweerstaanbare stroom van u Lig
en van u ontoeganklike Godheid
is u uitverkore Apostels, o beginlose Christus,
in Goddelike ekstase gebring
op die berg van die Verheerliking,
en omstraal deur die ligtende wolk,
het hulle die stem van die Vader gehoor,
wat die Misterie van u menswording bevestig:
dat U ook ná u menswording één is:
eniggebore Seun en Verlosser van die wêreld.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Toon 6

Aan Petrus, Johannes en Jakobus,
u verkore dissipels,
het U vandag, o Heer,
op die berg Tabor die heerlikheid van u Goddelike gestalte getoon,
want hulle het u klere sien straal soos die lig,
en u gelaat helderder as die son.
En daar hulle nie kon verduur
om u onuithoudbare glans te aanskou nie,
het hulle op die grond neergeval,
                                     23


glad nie in staat om om daarna te kyk nie.
Want hulle het 'n stem van bo hoor getuig:
“Dit is My geliefde Seun,
wat in die wêreld gekom het,
om die mens te verlos.”

Na die voltooing van die Apostiga, sê ons die Loflied van Simeon wat God
ontvang het (Lukas 2:29)

Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees, nou
             en altyd en tot in ewigheid.

Leser        Amen.
                                      24


Feestroparion - Toon 7

U het op die berg van gedaante verander, o Christus God,
en u heerlikheid aan u dissipels getoon,
vir sover hulle dit kon hanteer.
Laat u ewige Lig ook oor ons, sondaars, skyn,
deur die gebede van die Theotokos:
O Gewer van lig, eer aan U.

(drie maal)

Diaken*       Wysheid.

Leser         Seën.

Priester      Geseënd is Hy Wat Is, Christus ons ware God, immer, nou en
              altyd en tot in ewigheid.

Leser         Amen. Mag die Here God die heilige en onfeilbare geloof
              van die vrome, Ortodokse Christene saam met sy heilige
              Kerk versterk tot in ewigheid.

Priester      Hoogheilige Theotokos, red ons.

Leser         Eerbiedwaardiger as die Gerubim, en onvergelyklik
              glorieryker as die Serafim, het u ongeskonde God die
              Woord gebaar. Ware Theotokos, ons verheerlik u.

Die priester staan in die Heilige Deure met sy gesig na die Volk, en doen die
Groot Wegsending soos volg:

              Eer aan U, Christus God, ons hoop, eer aan U.

Leser         Eer aan die Vader en aan die Seun en aan die Heilige Gees,
              nou en altyd en tot in ewigheid. Amen.

              Here, ontferm U. (3x) Seën, vader.

Priester      Mag Hy wat op die berg Tabor voor sy heilige dissipels en
              apostels in heerlikheid van gedaante verander het, Christus ons
              ware God, deur die gebede van sy al-onbevlekte, al-onskuldige,
              heilige Moeder, deur die krag van die kosbare en
              lewendmakende Kruis, die beskerming van die eerbiedwaardige
              liggaamlose hemelse kragte, die smekinge van die
              eerbiedwaardige, glorieryke Profeet, Voorloper en Doper,
              Johannes, van die heilige, glorieryke en alomgeëerde Apostels,
              van die heilige, glorieryke en seëvierende martelare, van ons
              heilige Goddraende Vaders en Moeders, van die heilige N. (aan
              wie die kerk toegewy is), van die heilige en regverdige
              Voorouers van God, Joachim en Anna, en van al die heiliges,
                                           25


               Hom oor ons ontferm en ons red, want Hy is goed en
               mensliewend.

               Deur die gebede van ons heilige vaders, Here Jesus Christus
               ons God, ontferm U oor ons en red ons.

Volk           Amen.

***************************************************************************************

           Let wel: Indien die Artoklasia bedien word, geskied die wegsending
           na die Apolitikia soos volg:

Diaken*        Laat ons bid tot die Heer.

Volk           Here, ontferm U.

Die priester kom by die Heilige Deure uit en seen die Volk, terwyl hy sê:

               Mag die seën van die Here en sy barmhartigheid oor julle kom,
               deur sy genade en mensliewendheid, immer, nou en altyd en tot
               in ewigheid.

Volk           Amen.

Leser          Mag die Here God die heilige en onfeilbare geloof van die
               vrome, Ortodokse Christene saam met sy heilige Kerk versterk
               tot in ewigheid.

Priester       Hoogheilige Theotokos, red ons.

Leser          Eerbiedwaardiger as die Gerubim, en onvergelyklik
               glorieryker as die Serafim, het u ongeskonde God die
               Woord gebaar. Ware Theotokos, ons verheerlik u.

Priester       Eer aan U, Christus God, ons hoop, eer aan U.

Leser          Eer aan die Vader en aan die Seun en aan die Heilige Gees,
               nou en altyd en tot in ewigheid. Amen.

               Here, ontferm U. (3x) Seën, vader.

Priester       Mag Hy wat op die berg Tabor voor sy heilige dissipels en
               apostels in heerlikheid van gedaante verander het, Christus ons
               ware God, deur die gebede van sy al-onbevlekte, al-onskuldige,
               heilige Moeder, deur die krag van die kosbare en
               lewendmakende Kruis, die smekinge van die eerbiedwaardige,
               glorieryke Profeet, Voorloper en Doper Johannes, van die
               heilige, glorieryke en alomgeëerde Apostels, van die heilige,
               glorieryke en seëvierende martelare, van ons heilige en
                              26


       Goddraende vaders, van die heilige N. (aan wie die kerk
       toegewy is), van die heilige en regverdige Voorouers van God,
       Joachim en Anna, en van al die heiliges, Hom oor ons ontferm
       en ons red, want Hy is goed en mensliewend.

       Deur die gebede van ons heilige vaders, Here Jesus Christus
       ons God, ontferm U oor ons en red ons.

Volk   Amen.
                                      27




Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten
goede. Lei ons op u weg, om in u waarheid te wandel. Maak ons harte bly om
u heilige Naam te vrees, want U is groot en doen wonders. U alleen is God,
en daar is niemand soos U onder die gode nie, Here: kragtig in
barmhartigheid, en edel in mag, om almal wat op u heilige Naam hoop te help
en te vertroos en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar
handel met ons volgens u goedertierenheid, o geneesheer en heler van ons
siele. Lei ons na die hawe van u wil. Verlig die oë van ons harte tot die kennis
van u waarheid, en gee dat ons die res van die dag en ons hele lewe in vrede
en sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en
die heerlikheid: aan die Vader en die Seun en die Heilige Gees, nou en altyd
en tot in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en
te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.

Vierde Gebed

U wat deur die heilige Kragte met nimmerswygende gesange en
onophoudelike lofliedere besing word, vul ons mond met u lof, om u heilige
Naam te verhef en gee ons 'n aandeel en erfdeel saam met almal wat u in
                                     28


waarheid vrees, en wat u gebooie onderhou, deur die gebede van die heilige
Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.



Vyfde Gebed

Here, Here, wat die heelal in u vlekkelose hand hou, wat lankmoedig teenoor
ons almal is en bedroef is oor ons boosheid, dink aan u medelye en u
barmhartigheid Besoek ons in u goedheid, en gee dat ons die res van dag die
veelsoortige liste van die bose mag ontvlug, en bewaar ons lewe van alle
aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met
wie U geloof word, saam met u alheilige, goeie en lewendmakende Gees, nou
en altyd en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld
geskenk het, en ons die pand van die beloofde Koninkryk gegee het deur die
goeie wat reeds aan ons geskenk is, wat ons gedurende dié deel van die dag
wat verby is in staat gestel het om alle kwaad te vermy, gee dat ons ook die
oorblywende deel onberispelik voor u heilige heerlikheid mag voltooi, terwyl
ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die
Seun en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in
ontoeganklike lig, wat die hele skepping met wysheid gevorm het, wat die lig
en die duisternis van mekaar geskei het, en wat die son daargestel het om te
heers oor die dag, en die maan en die sterre oor die nag, wat ons, sondaars,
waardig geag het om in hierdie uur in dankbare erkentlikheid voor u aangesig
te kom, en U ons aand-lofgesang te bring: Laat ons gebed soos wierook voor
u aangesig opgaan, en aanvaar dit as 'n welriekende geur. Gee dat ons
hierdie aand en die nag wat voorlê in vrede mag deurbring. Beklee ons met
die wapens van die lig. Red ons van die vrees van die nag, en van alles wat in
duisternis rondsluip. Gee ons die slaap, wat U ons in ons swakheid vir rus
geskenk het, vry van alle duiwelse fantasieë. Ja, Meester van die heelal,
gewer van die goeie, mag ons ons ook op ons beddens verootmoedig en aan
u naam dink in die nag, en mag ons, verlig deur die oordenking van u
gebooie, met blymoedigheid van siel opstaan om die lof van u goedheid te
besing, terwyl ons gebede en smekinge, vir ons eie sondes en dié van u hele
                                     29


volk, voor u medelye opdra. Besoek hulle in u barmhartigheid, deur die
gebede van die heilige Theotokos.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.




     Die Vesperdiens vir die Verheerliking
      van ons Heer en God en Verlosser,
                         Jesus Christus
30
