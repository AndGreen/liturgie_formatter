                                        1


Menaion Oktober 28 Die H. Beskerming van ons Hoogheilige Meesteres, die
Theotokos en Immermaagd Maria.

Die Veranderlike vir die Vesperdiens
Ná die Openingspsalm, die “Geseënd is die man…”.
By “Heer, ek het U aangeroep…” maak ons voorsiening vir 6 verse en sing die
volgende stigiere.
Toon 1       (Ὢ τοῦ παραδόξου θαύµατος!)
O die sonderlinge wonder!
Soos ‘n wolk van lig
sprei die reine Theotokos altyd haar Beskerming uit
en bewaar sy duidelik met moederlike voorsorg en genade
van alle sameswering hulle wat na haar opsien en uitroep:
Verheug u, Begenadigde,
die beskutting en hulp van u volk, o Maagd,
wat u getrou verheerlik.

Hoe groot is u wonders, o Reine!
Want op sonderlinge wyse het u u Beskerming ontvou
en die koninklike stad wonderbaarlik beskut.
Want pas het u die volk wat Christus se naam dra
duidelik deur die genade van u ligdraende Beskerming
van komende dreiging bewaar.
Terwyl ons daarom dankgesange tot u aanhef,
bring ons vreugdevol hulde aan u vele wonders.

Ons, u kinders,
verkondig u voorsorg vir ons, o Meesteres,
en besing u moederlike besorgdheid.
Want u het ons van die begin af uit medelye onder u Beskerming geplaas,
en ons, 'n heilige Geslag, as u uitverkore deel aangetoon.
Daarom roep ons u toe:
“Verheug u, Begenadigde,”
en verheerlik ons die genadegawes van u heilige Beskerming.

Toon 4             (Ὡς γενναῖον ἐν Μάρτυσιν)

Terwyl ons die gedagtenis aan u Beskerming vier, o Onbevlekte,
verheerlik ons u goedheid.
Want u verlos u Volk van alle benoudheid
en van die aanvalle van die nasies,
en u skenk altyd oorvloedige genade, o Alheilige,
aan hulle wat die vreemde groot dade van u heerlikheid
en die grootheid u van wonders besing.

Op Wonderbare wyse het u van ouds onsienlik u Beskerming ontvou
en die koninklike stad beskut,
                                          2


maar ook nou behoed u ons baie openlik, o Onbevlekte,
en bewaar en beskerm u u nuwe erfdeel, o Jonkvrou, van alle verdrukking.
Daarom besing ons die gawes en hulp van u Beskerming, o Maagd.

Ons het die openbaring van u Heilige Beskerming
dikwels herken en duidelik aanskou, o Jonkvrou,
daar dit in tekens en wonders tot ons gestraal het,
en met hete trane het ons u groot goedheid verheerlik.
Want u red ons wanneer ons in gevaar verkeer
en u skenk vreugde aan hulle wat verdruk word en ly.

Theotokion – Toon 6

Vandag vier u getroue volk
wat u as heilige nasie en eie erfdeel geopenbaar het,
die genade van u Beskerming,
en sing dit dankliedere tot u.
Want u het nie alleen in vergange geslagte
wonderbare en sonderlinge dinge onder ons gedoen nie,
maar ook nou behoed en rig u ons,
en het u ons van vyande wat ons aanval bevry
en ons siele met vreugde vervul.
Ons bely daarom die genade
en terwyl ons ons na u glansende Beskerming haas,
roep ons vurig uit:
Behoed tot aan die einde van die tyd, o Koningin van almal,
hulle wat u sonder vertwyfeling aanroep.

Die Lesing uit Numeri (9:15-23)

En op die dag toe die tabernakel opgerig is, het die wolk die tabernakel, die huis van
die Getuienis, oordek; en in die aand was dit oor die tabernakel soos ‘n gedaante
van vuur, tot die môre toe. So was dit altyddeur: die wolk het dit bedags oordek, en
snags ‘n gedaante van vuur. En so dikwels as die wolk van die tent af optrek, het die
kinders van Israel daarna weggetrek; en op die plek waar die wolk rus, daar het die
kinders van Israel laer opgeslaan - volgens die bevel van die Here sal die kinders
van Israel laer opslaan en volgens die bevel van die Here sal hulle wegtrek; al die
dae wat die wolk oor die tabernakel rus, sal die kinders van die Israel laer opslaan.
En as die wolk baie dae oor die tabernakel getrek word, sal die kinders van Israel die
diens van die Here waarneem en nie wegtrek nie. En dit sal gebeur dat wanneer die
wolk net ‘n paar dae die tabernakel oorskadu, hulle volgens die stem van die Here
laer sal opslaan, en volgens die bevel van die Here sal wegtrek. En dit sal gebeur
dat wanneer die wolk van die aand tot die môre daar is en die wolk in die môre
opgaan, hulle sal wegtrek, bedags of snags. Wanneer die wolk dit langer as die dae
van ‘n maand oorskadu, sal die kinders van Israel laer opslaan en nie wegtrek nie.
Want deur die bevel van die Here sal hulle wegtrek. Hulle het die diens van die Here
deur die hand van Moses waargeneem, volgens die bevel van die Here.

Die Lesing uit Exodus (40:17-32)
                                           3


En in die eerste maand, in die tweede jaar, toe die kinders van Israel uit Egipte
uitgegaan het, op die eerste van die maand, is die tabernakel opgerig.
En Moses het die tabernakel opgerig: hy het sy kapiteelkrone daarop gesit en sy
dwarshoute in hulle plekke geplaas en sy pilare opgerig. En hy het die tentseile oor
die tabernakel gespan en die dekkleed van die tent daar bo-op geplaas, soos die
Here Moses beveel het. En hy het die Getuienisse geneem en dit in die ark geplaas.
En hy het die draaghoute aan die kant van die ark ingesteek en die ark in die
tabernakel gebring en die bedekking van die voorhangsel daarop geplaas en die ark
van die Getuienis bedek, soos die Here Moses beveel het. Hy het ook die tafel in die
tent van getuienis geplaas, aan die noordekant, buitekant die voorhangsel van die
tabernakel. En hy het die toonbrode daarop geplaas voor die Here, soos die Here
Moses beveel het. Hy het ook die kandelaar in die tent van getuienis gesit, aan die
suidekant van die tabernakel. En hy het die lampe daarvan daarop geplaas, voor die
Here, soos die Here Moses beveel het. En hy het die goue altaar in die tent van
getuienis neergesit, voor die voorhangsel, en saamgestelde reukwerk daarop aan
die brand gesteek, soos die Here Moses beveel het. En hy het die vrugofferaltaar by
die deure van die tabernakel geplaas, en hy het die voorhof rondom die tabernakel
en altaar opgerig. En Moses het al sy werke voltooi. Toe het die wolk die tent van
getuienis oordek. En die tabernakel is met die heerlikheid van die Here vervul. En
Moses kon nie in die tent van getuienis ingaan nie, omdat die wolk dit oorskadu het
en die tabernakel met heerlikheid vervul is. En as die wolk van die tabernakel af
opgaan, het die kinders van Israel weer weggetrek met hul roerende goed; maar as
die wolk nie opgaan nie, het hulle nie weggetrek, tot op die dag dat die wolk opgaan
nie. Want bedags was die wolk op die tabernakel, en snags was die vuur daarop,
voor die hele Israel, tydens al hul togte.

Die Lesing uit die Profesie van Eségiël (43:27-44:4)

So sê die Here: “Die priesters moet op die agtste dag en verder jul brandoffers en jul
heilsoffers op die altaar berei; en Ek sal julle aanvaar, spreek die Here Here.” Toe
het hy my teruggebring op die weg van die buitenste poort van die heiligdom wat na
die ooste kyk; en dit was gesluit.

En die Here het vir my gesê: “Seun van die mens, hierdie poort sal toegesluit bly, dit
sal nie oopgemaak word nie, en niemand sal daardeur ingaan nie, omdat die Here,
die God van Israel, daardeur sal ingaan; en dit sal gesluit bly. Want hy, die vors, sit
daarin om brood te eet voor die aangesig van die Here; deur die voorportaal van die
poort af sal hy ingaan en op dieselfde manier daar uitgaan.” Daarop het hy my
gebring na die noordpoort, aan die voorkant van die huis; ek kyk toe en sien dat die
huis van die Here met heerlikheid vervul is.

Die Litie

Toon 1

Verheug jou in die Heer, o volk wat die naam van Christus dra,
daar jy deur die Beskerming van die albesonge Theotokos beskut word.
Want die moeder van die nimmertanende lig
sprei dit soos ‘n ligtende wolk uit,
omhul jou daarmee, behoed jou van alle kante,
                                           4


en keer die slagordes van waarneembare en noëtiese vyande wat teen jou aankom,
weg.
Verkondig daarom met ‘n deurdringende stem die genade wat aan jou bewys is
en besing met ‘n luide stem die Maagd wat jou behoed, deur uit te roep:
Verheug u, Begenadigde, die Here is met u,
Hy wat deur u die wêreld groot barmhartigheid skenk.

Toon 2

U is deur die Heilige Andreas as hoogglansende Koningin gesien,
toe u onsigbaar in die tempel van Blachernae verskyn het, o Theotokos,
en sowel die Koninklike stad deur die uitsprei van u Beskerming beskut
asook ons deur die werking van u beskerming met vreugde vervul het.
Maar, o albesonge Maagd, ons beskutting en hulp,
ons smeek u: bewaar ons geslag van alle samesweringe
en hou dit ongedeerd.

Toon 3

Van ouds het die wolk die tabernakel van getuienis oordek,
en die misterie wat in u voltrek is, voorafgebeeld, o Maagd.
Nou bedek en oorskadu, soos ‘n voël haar kuikens,
u Beskerming die volk wat Christus se naam dra
en wat hulle ywerig tot u haas.
En u het dit duidelik vir die heersende stad gedoen
deur die openbaring van die onsegbare,
toe u u goedheid aan ons getoon het.
Terwyl ons daarom die gedagtenis hieraan vier,
verkondig ons u vele weldade en u sorg vir ons,
want u red ons altyd uit alle verdrukking.

Toon 4

U Beskerming, o Maagd Theotokos,
wat bo die glans van die son uitstraal.
het glorieryke, buitengewone, wonderbare
en heilbrengende dinge vir ons bewaring bewerk.
Want van ouds het dit baie maal die koninklike stad
van onverwagte gevare en omstandigehede gered
deur op bo-natuurlike wyse wonders te doen.
Ook nou, o Alonbevlekte, bevry dit ons van alle benoudhede
en skenk dit ons deur u ryke goedheid dou van verkwikking
en vreugde in verdrukkinge.
Terwyl ons die wonders daarvan toejuig,
dra ons feestelike lofprysing aan u op en roep ons uit ons siele:
Neem nie u beskerming van ons weg nie, o Jonkvrou,
maar behoed en bewaar u erfdeel.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                            5


Theotokion - Toon 5

Vandag sprei die Koningin, Moeder en Maagd haar ligtende Beskerming uit
en moederlik beskut sy ons geslag.
Kom daarom, o kinders van die Kerk,
laat ons met ‘n suiwer gees die oorvloedige sorg van die Theotokos vir ons aanskou.
Want sy is naby ons in voorspoed en verdrukkinge,
en sy rig ons veilig op die einddoel van ons hemelse roeping
en as Moeder van God reël sy vir ons genade, barmhartigheid en ewige heil.

Apostiga – Toon 5     (Χαίροις ἀσκητικῶν)

Verheug u, reine Moeder van God,
die onuitputlike bron van goedheid,
die heilige Beskerming van die Christenvolk,
en vurige beskermster en vertroosting in verdrukkinge.
Want tot u neem ons altyd ons toevlug, o Al-onskuldige,
en bekom ons deur u genade waarlik heil, vrede en verlossing.
Daarom besing ons die wonders van u heilige Beskerming
en verheerlik ons die barmhartigheid van u sorg, o Jonkvrou,
waardeur u altyd hulle wat hul vertroue in u gestel het,
uit allerlei moeilikhede red.

Vers. Die allerhoogste het sy woning geheilig.

U is in ‘n stralende gesig in die tempel van Blachernae
aan die Goddraende Andreas geopenbaar
as bo-wêreldse koningin, o Reine,
wat op onstoflike wyse u erfdeel beskut.
Daarom, terwyl ons die jaarlikse gedagtenis daaraan vier,
besing ons die groot dade van u heerlikheid
en roep ons, u volk, u toe, o Al-onbevlekte:
Behoed en bewaar deur u Beskerming, o Maagd,
ons wat u van ouds u eie deel gemaak het, o Jonkvrou,
en skenk aan almal vreugde, vrede en groot barmhartigheid.

Vers. Die rykes van u volk sal smeekgebede voor u aangesig doen.

Deur u ligglansende Beskerming, o Reine,
en in die hoop op u standvastige beskerming
is u reggelowige volk bemoedig
en het dit die oormoed van die vyande op die vlug laat slaan.
Daarom hef dit ‘n dankbare loflied tot u aan,
vier dit vandag die hoogluisterryke fees van u Beskerming
en roep dit vurig tot u, o Jonkvrou:
U is my hoede, kampvegter en groot vesting
en, verlos deur u genade, besing ek u, Alheilige,
maar red my ook van toekomende, verdrukkende beproewinge, o Meesteres.
                                            6


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Die vele betuiginge van u verlossende Beskerming ten behoewe van u volk,
verstom almal wat dit hoor, o Onbevlekte.
Want van ouds sowel as in die hede is u altyd betyds
om ons uit alle benouing te verlos,
op wyses aan u alleen bekend, o liefhebber van die goeie.
Hou daarom nie op, o Albesonge Meesteres,
om u barmhartigheid soos van ouds aan ons te bewys nie
tot aan die einde van die tye, want ons is u kudde.

Apolitikion – Toon 1 (Τῆς ἐρήµου πολίτης)

Ons besing die genadegawes van u Beskerming, o Maagd,
wat u soos ‘n ligdraende wolk bo begrip uitsprei
en waarmee u u volk geestelik
teen alle samesweringe van hul vyande beskut.
Want ons het u as hoede, beskermster en hulp verkry
en ons roep u toe:
Eer aan u groot dade, o Reine;
eer aan u heilige Beskerming;
eer aan u sorg vir ons, o Onbevlekte.

Nog ‘n Apolitikion – Toon 8        (Θεοτόκε Ἀειπάρθενε)

O immermaagd Theotokos,
u het u heilige Beskerming waarmee u hulle beskerm wat op u hoop,
as sterke toevlug aan u volk geskenk.
Want soos van ouds het u ons ook nou wonderbaarlik gered,
deur u volk soos ‘n noëtiese wolk te omhul.
Daarom smeek ons u om u gemeenskap vrede
en ons siele groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 5           (Τὸν συνάναρχον Λόγον)

Op vrome wyse loof ons u heilige Beskerming, o reine Albesongene,
wat die wyse Andreas en Epifanius in Blachernae
die gelowiges sien beskut het,
en met vreugde vereer ons dit,
daar dit hulle wat daarom vra,
behoed, beskerm en ongedeerd bewaar.

Die Veranderlike vir die Mettediens
                                         7


Kathisma ná die Eerste Psalmlesing

Toon 1       (Τὸν τάφον σου Σωτήρ)

Ons besing u heilige Beskerming, o Reine,
wat ons altyd beskut en bewaar,
ons wat u in u goedheid en deur u moederlike medelye
as u erfenis en uitverkore deel geopenbaar het.
Maar, o Meesteres, bewaar ons ook in toekomstige nood.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Ons besing u heilige Beskerming, o Reine…

Ná die Tweede Psalmlesing die volgende Kathisma

Toon 4       (Ταχὺ προκατάλαβε)

Die Heilige Andreas was verbluf
toe hy sien hoe u u heilige Kleed
in die tempel van Blachernae oor ons sprei.
Dit word daar, o Jonkvrou, heilig bewaar
en dit toon aan almal die genade van u beskerming,
waardeur u ons beskut en verlos van alle verdrukking.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Die Heilige Andreas was verbluf…

Kathisma ná die Polyeleos – Toon 8      (Τὴν Σοφίαν καὶ Λόγον)

U sprei immer u heilige en wonderbare Beskerming,
wat die wolk van die Wet voorafgebeeld het, uit
en u omhul u Volk wat na u goedheid opkyk
en altyd u hulp verwag, o Jonkvrou.
Skenk dit, o Theotokos,
en wend voortdurend die vyande se waansin af van ons
wat die grootheid van u wonders besing,
en bid tot u Seun en God om vergewing van oortreding te skenk
aan ons wat met liefde u al-ligtende Beskerming vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     U sprei altyd u heilige en wonderbare Beskerming…

Prokimenon – Toon 4
                                          8


U naam sal ek vermeld van geslag tot geslag.
Vers. Ek sal onder die beskutting van u vleuels beskerm word.

Toon 2

Eer aan die Vader en aan die Seun en aan die Heilige Gees.

Deur die gebede van die Theotokos, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Al-onbevlekte, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye

Toon 6

Vandag het die albesonge Maagd
haar ligtende Beskerming uitgesprei
en duidelik haar ryke welwillendheid aan die gelowiges getoon
in goeie tye en in verdrukkinge.
Laat ons wat deur haar behoed word daarom haar genade besing
en met vreugde uitroep: Verheug u, Begenadigde Theotokos,
wat ons Geslag verlos, betroubaar rig en na die heilsweg lei.

Kathisma ná die Derde Ode van die Kanon – Toon 3 (Θείας πίστεως)

U het as beskutting, verlossing, hulp en beskerming
van Ortodokse Christene verskyn, o Albesongene.
Daarom verheerlik ons u Beskerming
en verkondig ons u vurige steun, o Alreine Jonkvrou,
wat ons siele beskut teen alle aanslae van die draak.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     U het as Beskutting, verlossing, hulp en beskerming…

Kontakion – Toon 8         (Τῇ ὑπερµάχῳ)

U het destyds in die koninklike stad soos ‘n wolk verskyn
wat die volheid van die Kerk in heerlikheid beskadu, o Al-onbevlekte.
Maar as beskerming en kampvegter van u volk,
bewaar van alle verdrukking
ons wat uitroep: Verheug u, al-ligtende Beskerming.

Ikos

Deur van bo u heilige Beskerming uit te sprei, o Maagd Theotokos Maria,
                                         9


beskut en verlos u u volk wat u uurliks aanroep, o Reine.
Maar nou besing dit dankbaar u wonders, deur uit te roep:

Verheug u, verlossing van die wêreld.
Verheug u, beskerming van ons land
Verheug u, sonderlinge skouspel van die Engele.
Verheug u, onwrikbare steun van die mensdom.
Verheug u, Immermaagdelike Moeder van Christus, die Heerser van almal.
Verheug u, beskerming en hulp van u gelowige volk.
Verheug u, want u het u geopenbaar as beskermer van u volk.
Verheug u, want u verleen oorwinnings aan die strydendes.
Verheug u, bron van ryke goedhartigheid.
Verheug, lamp van God se goedheid.
Verheu u, u deur wie ons die vyande oorwin.
Verheug u, u tot wie ons daaglik uitroep:
Verheug u, al-ligtende Beskerming!

Sinaksarion

Op die 28ste van vandeesmaand vier ons die herinnering aan die Beskerming van
ons Hoogheilige Meesteres, die Theotokos en Immermaagd Maria wat ons
reggelowige volk altyd en op uitsonderlike wyse beskut, soos dit van ouds die
Koningin van stede beskut het.

Verse.        Deur u Beskerming, o Reine, beskut en koester u
              hulle wat met geloof na u opsien, o Maagd.

              Die Beskerming van die Heilige Moeder oordek die Godgesinde volk.

Op dieselfde dag die Gedagtenis aan die Heilige Martelare Terentius en Neonilla en
hul kinders, Nitas, Sarbelus, Hiërax,Theodoulus, Fokas, Beles en Efniki.

Op dieselfde dag die Gedagtenis aan ons Heilige Vader Stefanus die Sabbaïet,
wat biskop geword het.

Op dieselfde dag die Gedagtenis aan die Heilige Martelare Terentius, Africanus,
Maximus, Pompeius en 36 ander persone.

Op dieselfde dag die Gedagtenis aan ons Heilige Vader Firmilianus, Biskop van
Casaerea, en Melchion die Sofis, Presbiter van Antiochië, wat Paulus van Samosata
onttroon het.

Op dieselfde dag die Gedagtenis aan die Heilige Fewronia, dogter van Keiser
Heraklius, asook die Heilige Hiëromartelaar Kyriakos, wat die Kosbare Kruis
geopenbaar het tydens die bewind van Konstantyn die Grote en sy moeder Helena.

Op dieselfde dag is Anna, moeder van die Heilige Kyriakos, vervolmaak toe sy met
fakkels gebrand en gekrap is.
                                          10


Die Gedagtenis aan ons Heilige Vader Athanasius, Patriarg van Konstantinopel wat
op Athos askese beoefen het.

Deur die gebede van u onbevlekte Moeder, o Christus ons God, ontferm U en
bewaar ons van sienlike en onsienlike vyande en red ons siele. Amen.

Eksapostilarion – Toon 3 (Ὁ οὐρανὸν τοῖς ἄστροις)

U Heilige Beskerming, o Jonkvrou,
beskadu die gelowiges,
en dit beskut ons Geslag, bestuur dit
en bewaar dit ongedeerd van alle gevare,
o Theotokos.

Eksapostilarion – Toon 3 (Ὁ οὐρανὸν τοῖς ἄστροις)

Bewaar u volk ongedeerd, o Jonkvrou
deur u magtige Beskerming en waaksame voorbidding.
Want ons almal het u as toevlug in nood bekom.

By die Lofpsalms maak ons voorsiening vir 4 verse en sing die volgende stigiere.

Toon 1       (Τῶν οὐρανίων ταγµάτων)

Laat ons, die hele Christenvolk
die Immermaagdelike Jonkvrou en Reine Theotokos loof,
die bondgenoot en beskerming van hulle wat aangeval word,
en veral ons toevlug en geredelike hulp is,
en laat ons haar Beskerming verheerlik.

Daagliks sprei u u alheilige en stralende Beskerming soos ‘n wolk van lig uit,
en beskut en bedek u ons almal,
soos ons baie duidelik ondervind het.
O Maagd, in voor- en teëspoed noem ons u vreugdevol salig.

Die koninklike stad, o Maagd, is voorheen verlos
van gevare en aaklige oorloë
deur u heilige en wonderbare Beskerming,
en nou word u hele volk deur die genade daarvan
van onaangename verwikkelinge en omstandighede verlos.

Hoe wonderbaar is die genade van u welwillendheid, o Maagd,
met betrekking tot u volk, destyds en ook nou.
Deur ons daagliks te haas om onder u eerwaardige Beskerming te wees,
vind ons verlossing van alle aanslae
en deelname aan allerlei goeie dinge.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                          11


Theotokion – Toon 5

Die gawes van u Beskerming, o Theotokos,
wat soos strale orals uitgesprei word,
doen op baie maniere weldade aan ons.
Want dit verdryf die newel van siektes,
wend die slagordes van die vyande af,
hef die duisternis van onvoorsiene ongelukke op
en skenk ons blywende vrede,
maar, o Begenadigde Maagd, ons smeek u:
aanvaar ons dankgesange
en wees ons bondgenoot en beskermster
tot aan die einde van die wêreld.

Die Groot Doksologie

Die res van die Mettediens en die Wegsending.

Die Veranderlike vir die Goddelike Liturgie

Eerste Antifoon

     1. Die koningin staan aan u regterhand, omhul in ‘n veelkleurige gewaad
        met goud deurweef.
     Refrein: Deur die gebede van die Theotokos, o Heiland, red ons.
     2. Louter heerlikheid behoort aan die dogter van die Koning daarbinne.
     3. Die rykes van u volk sal smeekgebede voor u aangesig doen.

Tweede Antifoon

     1. Die hele aarde is vol van u lof, o Heer.
     2. Die dag van die Here is teen elke oormoedige en hoogmoedige en teen elke
        verhewene en hoë.
     3. Die Here Sabaót verwar die glorierykes met krag, en die verhewenes sal deur
        hul oormoed verbrysel word.

Derde Antifoon – Toon 1

1.      U Naam sal ek vermeld van geslag tot geslag.

Ons besing die genadegawes van u Beskerming, o Maagd,
wat u soos ‘n ligdraende wolk bo begrip uitsprei
en waarmee u u volk geestelik
teen alle samesweringe van hul vyande beskut.
Want ons het u as hoede, beskermster en hulp verkry
en ons roep u toe:
Eer aan u groot dade, o Reine;
eer aan u heilige Beskerming;
eer aan u sorg vir ons, o Onbevlekte.
                                         12



2.    Daarom sal die volke U loof vir ewig en altyd.
3.    Mirre en balsem en kassie kom van u klere af.

In plaas van “Dit is waarlik gepas…”:

Toon 4        (Ἅπας γηγενὴς)

Die Engele verheerlik die Beskerming van die Theotokos, want sy beskerm die
gemeenskappe van gelowiges oraloor.

Laat alle aardgeborenes
stralend opspring in die gees
en die skaar van onstoflike geestelike wesens feesvier
terwyl hulle die heilige fees van die Moeder van God eer
en laat hulle roep: Verheug u, al-salige Theotokos,
reine Immermaagd.

Kommunielied:       Ek sal die beker van heil opneem en die naam van die Here
                    aanroep. Halleluja. (Ps. 115:3)

Megalinaria

O Beskerming van die Reine wat genade laat opwel,
heilige sluier, skatkis van genadegawes,
beskut u dienaars wat u getrou vereer
en skenk gesondheid van liggaam en siel.

Daar u die Beskerming van gelowiges is, o Maagd,
beskut deur u eerwaardige Beskerming
hulle wat u kragtige Beskerming aanroep
en verlos hulle van die hel in die oordeelsuur.

U het u eerwaardige Ikoon van u heilige beskerming
as Beskerming en versterking,
as bewaarder en redder aan die gelowiges gegee.
Terwyl ons dit met liefde eer, verheerlik ons u.

Skenk ons verlossing van moeilikhede
en verwerwing van die voortreflike,
o Aleerwaardige Beskerming van die Reine,
ons wat u onoorwinlike genade
wat ‘n see van genesing laat opwel, aanroep.
