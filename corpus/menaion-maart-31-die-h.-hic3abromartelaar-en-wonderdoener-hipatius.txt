                                           1


Menaion Maart 31 Die H. Hiëromartelaar en Wonderdoener Hipatius, Biskop
van Gangra.
Die Veranderlike vir die Vesperdiens

Toon 8        (Ὢ τοῦ παραδόξου θαύµατος)
O Godgesinde Vader Hipatius,
goed opgevoed in selfbeheersing,
het jy gegroei tot ‘n glorieryke hoogte van deugde,
terwyl jy jou strek tot ‘n hoogs mistieke kontemplasie
en die skoonheid van Christus duidelik aanskou.
Deur sy stralinge in jou gees en verstand verlig,
het jy almal met die glans van jou wonders bestraal.

O Heilige Hipatius, vader van vaders,
daar jy met die lig van die Ortodoksie gestraal het,
het jy die verstand verlig van hulle wat hulle met geloof na jou haas,
maar die oogappels van Arius verdof,
toe jy hom van die kerk van Christus afgesny het.
Daar ons jou as ligbaken bekom het,
eer ons almal jou heilige gedagtenis
en noem ons jou salig.

O Heilige Vader Hipatius,
daar jy Christus die koning in jou hart gehad het,
wat jy duidelik as een in wese met die Vader verkondig het,
het jy die strale van jou wonders laat straal
en die hele ondermaanse verlig.
Ná jy die draak gedood het,
het jy ook deur jou gebede warm water laat opwel
vir die genesing van siektes.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Theotokion – Toon 8         (Ὢ τοῦ παραδόξου θαύµατος)

Verheug u, roem van die wêreld; verheug u, tempel van die Heer.
Verheug u, berg wat beskadu is.
Verheug u, o toevlug; verheug u, goue lampstaander.
Verheug u, eerwaardige roem van die reggelowiges.
Verheug u, Moeder van Christus ons God.
Verheug u, Paradys; verheug u, o heilige tafel.
Verheug u, tabernakel; verheug u, al-goue kruik.
Verheug u, hoop van almal.

Of die Kruistheotokion van die Martelaar (op Dinsdag- en Donderdagaande)
Toon 8        (Ὢ τοῦ παραδόξου θαύµατος )
                                          2


O Jesus, die son het gesidder
toe dit U uit vrye wil aan die Kruis uitgestrek sien,
die aarde het geskud, die rotse het geskeur,
die grafte het in vrees oopgegaan, al die magte was verbaas,
en sy wat U sonder ervaring van ‘n man gebaar het,
het, toe sy U aanskou, met geweeklaag uitgeroep:
“Wee my, wat is die gesig?”

Apolitikion – Toon 4
Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Hipatius,
bid tot Christus ons God
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4       (Ταχὺ προκατάλαβε)

Jy het die dogmas van die geloof bevestig, o Heilige,
deur die Woord as mede-ewig
en een in wese met die Vader te verkondig.
Daarom het jy reggelowig jou kudde versorg
en die boosaardige leer van Arius beskaam.
Aangesien jy nou na Christus heengegaan het,
bid vir ons almal.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4

U het deur u Goddelike geboortegewing, o Onbevlekte,
die aardgeborenes se sterflike natuur
wat deur die hartstogte bederf is, nuutgemaak,
en almal uit die dood tot die lewe van onverganklikheid opgewek.
Daarom noem ons almal u tereg salig,
o verheerlikte Maagd, soos u geprofeteer het.

Of die Kruistheotokion (op Woensdag- en Vrydagoggende)
Toon 4       (Ταχὺ προκατάλαβε)
O geseënde, al-onskuldige Maagd, Moeder van Christus ons God,
                                          3


‘n swaard het deur u alheilige siel gegaan,
toe u u Seun en God sien waar Hy uit vrye wil gekruisig word.
Hou nie op om Hom te smeek
dat Hy ons vergewing van oortredinge sal skenk nie.

Sinaksarion

Op die 31ste van vandeesmaand die Gedagtenis aan die Heilige Hiëromartelaar
Hipatius, Biskop van Gangra.

Verse.        ‘n Vrou het Hipatius gedood toe sy hom met ‘n klip dodelik getref het.
              Wee die ellendige vrou!

              Op die 31ste het die einde van Hipatius se lewe aangebreek.

Op dieselfde dag die Gedagtenis aan ons Heilige Vader Akakios, Biskop van Melitini,
die Belyder.

Op dieselfde dag die Gedagtenis aan die Heilige Martelare wat in Persië getuienis
afgelê het, naamlik Audas die Biskop, Benjamin die Diaken, en nege ander
Martelare saam met hulle en baie ander Heiliges, wat in die gevangenis gewerp is
en deur muise en wesels wat saam met hulle opgesluit was, opgeëet is.

Die Heilige Martelaar Menander wat vervolmaak is toe hy nakend oor die rotse
gesleep is.

Ons Heilige Vader Wlasios wat in Amorion gebore is en in vrede vervolmaak is.

Die Heilige 38 Martelare, wat verwant was, en deur die swaard vervolmaak is.

Ons Heilige Vader Stefanus die Wonderdoener wat in vrede vervolmaak is.

Ontferm U oor ons deur hul gebede, o Christus ons God, en red ons Amen.
