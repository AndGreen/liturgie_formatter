Die Veranderlike vir die Goddelike Liturgie vir die Geboorte na die vlees
van ons Here en God en Verlosser, Jesus Christus

Eerste Antifoon – Toon 2

V. 1   Ek sal U dank, Here, met my hele hart, in die raad van die opregtes en
       in die vergadering. (Ps. 110:1)

Deur die gebede van die Theotokos, o Heiland, red ons.

V.2    Groot is die werke van die Here, hulle word ondersoek in alles wat Hy
       wil. (Ps. 110:1-2)
V.3    Sy werk is dank en eer waardig, en sy geregtigheid duur tot in
       ewigheid.
V.4    Hy het aan sy volk verlossing gestuur; Hy het sy verbond vir ewig
       bepaal; heilig en ontsagwekkend is sy naam.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.
Deur die gebede van die Theotokos, o Heiland, red ons.

Tweede Antifoon – Toon 2

V.1    Salig is die man wat die Here vrees; in sy gebooie sal hy 'n groot
       welbehae hê. (Ps. 111:1)

Red, o Seun van God, wat uit die Maagd gebore is, ons wat tot U sing:
Halleluja.

V.2    Sy nageslag sal magtig wees op die aarde; die geslag van die opregtes
       sal geseën word. (Ps. 111:2)
V.3    Eer en rykdom sal in sy huis wees; en sy geregtigheid duur tot in
       ewigheid. (Ps. 111:3)
V.4    Vir die opregtes het lig opgegaan in die duisternis, Hy is barmhartig en
       medelydend en regverdig. (Ps. 111:4)

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Eniggebore Seun en Woord van God....

Derde Antifoon – Toon 4

V.1    Die Here het tot my Here gespreek: Sit aan my regterhand, totdat Ek u
       vyande maak 'n voetbank vir u voete. (Ps.109:1)

U geboorte, o Christus ons God,
het die lig van kennis oor die wêreld laat opkom,
want daar deur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.

V.2    Die Here sal vir U 'n septer van krag stuur uit Sion; heers te midde van
       u vyande. (Ps.109:2)
V.3    By U is heerskappy op die dag van u mag, in die glans van u heiliges.
       (Ps. 109:3)

Lied van die Intog – Toon 2

Uit die skoot voor die Oggendster het Ek U gebaar. Die Here het gesweer en
dit sal Hom nie berou nie: U is 'n Priester tot in ewigheid, volgens die orde van
Melgisédek. Red, o Seun van God, wat uit die Maagd gebore is, ons wat tot
U sing: Halleluja.

Apolitikion van die Fees – Toon 4

U geboorte, o Christus ons God,
het die lig van kennis oor die wêreld laat opkom,
want daar deur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.

Kontakion van die Fees – Toon 3

Vandag baar die Maagd Hom wat is bo alle syn
en die aarde bied die grot aan die Ontoeganklike.
Engele saam met herders betoon eer,
wyse manne is met 'n ster op reis,
want vir ons is gebore 'n jong Kindjie,
die God voor alle tye

In die plek van die Trisagion (Heilige God....)

Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Het julle met Christus beklee. Halleluja.

Julle almal wat in Christus gedoop is, het julle met Christus beklee. Halleluja.

Prokimenon - Toon 8 (Ps. 65)
Laat die hele aarde U aanbid en psalmsing tot u eer, laat dit psalmsing tot eer
van u Naam. (Ps. 65:4)
Juig tot die Here, o ganse aarde; psalmsing tot eer van sy Naam; gee eer aan
sy lof. (Ps. 65:1)

Die Lesing uit die Brief van Paulus aan die Galasiërs (4:4-7)

Broeders, toe die volheid van die tyd gekom het, het God Sy Seun uitgestuur,
gebore uit 'n vrou, gebore onder die wet, om die wat onder die wet was, los te
koop, sodat ons die aanneming tot kinders kan ontvang. En omdat julle
kinders is, het God die Gees van Sy Seun in julle harte uitgestuur, en Hy
roep: Abba, Vader! Daarom is jy nie meer diesnkneg nie, maar kind; en as jy
kind is, dan ook erfgenaam van God deur Christus.

Halleluja (3X) – Toon 1 (Ps. 18)

Die hemele vertel die eer van God, en die uitspansel verkondig die werk van
sy hande. (Ps. 18:2)
Die een dag uiter vir die ander 'n boodksap, en die een nag kondig vir die
ander kennis aan. (Ps. 18:3 )

Die Lesing uit die Heilige Evangelie volgens Matthéüs (2:1-12)

En toe Jesus te Betlehem in Judéa gebore is, in die dae van koning Herodes,
het daar wyse manne uit die Ooste in Jerusalem aangekom en gesê: Waar is
die Koning van die Jode, wat gebore is? Want ons het Sy ster in die Ooste
gesien en gekom om Hom hulde te bewys. En toe koning Herodes dit hoor,
was hy ontsteld en die hele Jerusalem saam met hom; en hy het al die
owerpriesters en die skrifgeleerdes van die volk bymekaar laat kom en by
hulle navraag gedoen waar die Christus gebore sou word. En hulle het vir
hom gesê: Te Betlehem in Judéa, want so is daar deur die profeet geskrywe:
En jy, Betlehem, land van Juda, is volstrek nie die geringste onder die vorste
van Juda nie, want uit jou sal 'n leidsman voortkom wat vir my volk Israel 'n
herder sal wees. Toe het Herodes die wyse manne in die geheim geroep en
hulle na die tyd van die ster se verskyning uitgevra; en hy het hulle na
Betlehem gestuur en gesê: Gaan doen noukeurig ondersoek na die Kindjie,
en as julle Hom vind, laat my weet, sodat ek ook kan gaan en Hom hulde
bewys. En nadat hulle die koning aangehoor het, het hulle vertrek. En kyk, die
ster wat hulle in die Ooste gesien het, gaan voor hulle uit totdat hy kom en bly
staan bo-oor die plek waar die Kindjie was. En toe hulle die ster sien, het hulle
hul met baie groot blydskap verheug. En hulle het in die huis gegaan en die
Kindjie by Maria, Sy moeder, gevind en neergeval en Hom hulde bewys.
Daarop maak hulle hul skatte oop en bring vir Hom geskenke: goud en
wierook en mirre. En omdat hulle in 'n droom 'n goddelike waarskuwing
ontvang het om nie na Herodes terug te keer nie, het hulle met 'n ander pad
na hul land teruggegaan.

In die plek van “Dit is waarlik gepas...” – Toon 1

Verheerlik haar, o my siel,
wat eerbiedwaardiger
en glorieryker as die hemelse leërskare is.

Ek sien 'n vreemde en sonderlinge misterie:
Die grot die hemel;
die Maagd die gerubstroon;
die krip die plek waar Christus,
die onomvatbare God, neergelê is.
Hom besing en verheerlik ons

[Maar as die Liturgie van die Heilige Basilios gevier word, wanneer die Fees
op ‘n Sondag of Maandag val, word die volgende gesing:

Oor u, begenadigde,
verheug die hele skepping hom,
die engeleskaar en die menslike geslag,
u, geheiligde tempel en geestelike paradys,
die roem van maagde, uit wie God vlees aangeneem het
en ‘n kind geword het,
hoewel Hy God voor alle tye is.
U skoot het Hy sy troon gemaak,
wyer as die hemele.
Oor u, begenadigde, verheug die hele skepping hom:
Eer aan u.]


Kommunielied (Ps. 110:9 (111:9))

Die Here het aan Sy volk verlossing gestuur. Halleluja.

In die plek van “Ons het die ware lig aanskou...” Apolitikion – Toon 4

U geboorte, o Christus ons God, …

Gebed van die wegsending:

Mag Hy wat in 'n grot gebore is en in 'n krip neergelê is ter wille van ons
verlossing, Christus, ons ware God,....
