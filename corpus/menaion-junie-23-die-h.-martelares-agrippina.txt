                                         1


Menaion Junie 23 Die H. Martelares Agrippina

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 4       (Ἔδωκας σηµείωσιν)

O veel-beproefde, al-eerwaardige Agrippina,
soos ‘n weiveld bring Rome jou as welriekende roos voort,
wat die gees van die gelowiges met die geur van die deugde omgeef
en deur genade die stank van die hartstogte verdryf,
o sieraad van Martelare, grondslag van die Kerk,
roem van maagde en oseaan van wonders.

O beroemde martelares, veel-beproefde Agrippina,
Christus ons God gee jou wat in Rome gestry het
as baie kosbare skat aan Sicilië
en nou dat jy daar gekom het,
verdryf jy deur jou bystand die bose menigte van demone.
Daarom noem ons jou salig
en vier ons vandag jou heilige stryd.

In opdrag van Hom wat die heelal dra, o Martelares Agrippina,
het Wassa en Paula jou op hul skouers gedra,
van plek tot plek en oor uitgestrekte oseane,
terwyl jy deur Goddelike genade vreeswekkende wonders verrig,
en op die plek wat God beskik het, het jy tot rus gekom,
waar jy, o al-loflike, die rus van vermoeides geword het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4       (Ἔδωκας σημείωσιν)

Ek smeek u, die allerskone paleis van die koning, o veelbesongene,
reinig my denke wat deur alle sondes besoedel is
en maak my ‘n verkwikkende woning van die hoog-Goddelike Drie-eenheid,
sodat ek, u nuttelose smekeling,
as geredde u bemiddeling en onmeetlike barmhartigheid mag verheerlik.

Of die Kruistheotokion (op Dinsdag- en Donderdagaande)

Toon 4       (Ἔδωκας σηµείωσιν)

Toe sy wat U gebaar het U aan die Kruis verhef sien, o Mensliewende,
het sy uitgeroep en gesê:
“Hoe verduur U uit vrye wil u lyding,
U wat as Almagtige sonder lyding uit my skoot voortgestraal het
en die verdoemde natuur van sterwelinge
van veroordeling verlos het?
                                          2


Ek besing nou u onmeetlike selfvernedering, my Seun.

Apolitikion van die Heilige Martelares – Toon 4       (Ταχὺ προκατάλαβε)

O Jesus, u lam roep met 'n groot stem:
“My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.”
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.

Die Veranderlike van die Mettediens

Kathisma van die Heilige Martelares ná die Derde Ode van die Kanon (wat nog
vertaal moet word)

Toon 4              (Ὁ ὑψωθεὶς ἐν τῷ Σταυρῷ)

Daar jy die aller-skone Christus liefgehad
en jou siel met maagdelikheid getooi het,
het jy jou as maagd en martelares
deur allerlei smarte en verdrukkinge aan Hom verloof.
Daarom het Hy jou die hemelse bruidskamers waardig geag,
waar jy tot Hom bid vir ons wat jou vereer,
o eerwaardige aller-salige.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4        (Ὁ ὑψωθεὶς ἐν τῷ Σταυρῷ)

Laat ons ons reikhalsend na die Theotokos haas,
en as nederige sondaars met bekering neerval
terwyl ons uit die diepte van ons siele uitroep:
Kom ons te hulp, betoon medelye aan ons, o Meesteres.
Maak gou, want ons gaan deur ons menigte foute tot niet.
Stuur nie u dienaars verleë weg nie,
want ons het u as ons enigste hoop verkry.

Of die Kruistheotokion (op Woensdag- en Vrydagoggende)

Toon 4              (Ὁ ὑψωθεὶς ἐν τῷ Σταυρῷ)

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Aller-geliefde Jesus!
Hoe word U, my Seun,
wat deur die Engele as God verheerlik word,
                                          3


nou uit vrye wil deur wettelose sterwelinge gekruisig?
Ek besing U, o Lankmoedige.”

Sinaksarion

Op die 13 van vandeesmaand die Gedagtenis aan die Heilige Martelares Agrippina.

Verse.        Vol aaklige wonde vanweë die slae
              het Agrippina aan baie kranse deelgehad.

              Op die 21ste het die gewonde Agrippina gesterf.

Op dieselfde dag die Gedagtenis aan die Heilige Martelare Aristoklis die Presbiter,
Demetrius die Diaken en Athanasius die Leser.

Deur hul heilige gebede, o God, ontferm U oor ons. Amen.
