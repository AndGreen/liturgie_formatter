                                             1


Menaion Mei 8 - Die H. Johannes die Teoloog en die Regverdige Arsenius die
Grote

Die Veranderlike by die Vesperdiens

Na die Openingspsalm, sing ons “Geseënd is die man…”. Ons maak voorsiening vir
6 verse en sing die volgende stigiere:

Toon 1

Die aanskouer van die onuitspreeklike openbarings,
en verklaarder van die hemelse misteries van God,
die seun van Sebedéüs,
het vir ons die Evangelie van Christus geskryf,
en ons geleer om van Vader, Seun en Gees as God te spreek.

Die lier waarop hemelse liedere deur God gespeel word,
hierdie skrywer van misteries,
die mond deur God geïnspireer,
sing die hooglied op verkwikkende wyse.
Hy beweeg sy lippe soos snare,
span sy tong as plektrum in
en bid dat ons gered mag word.

Met jou donderende stem, geliefde van God,
verkondig jy die verborge woord van God,
open jy herhaaldelik jou lippe, roep jy altyd uit:
“In die begin was die Woord,”
en verlig jy alle mense tot die kennis van God.

Vir die H. Arsenius - Toon 8

O Godgesinde Vader Arsenius,
jou verstand is deur die fonteine van jou trane verlig
en in onderonderbroke loutering het jy met God verkeer.
Jy is as roem van monnike geopenbaar, o salige,
deur verligting ‘n ligtende suil
wat met die fakkellig van Godsvrug straal.
Beskerm ons almal nou deur jou smeekbedes.

O Regverdige Vader Arsenius,
daar jy God gesoek en vroom begeer het
om met sy glansende luister verlig te word,
het jy alle aansien van roem en koninklike howe versaak
en die onsterflike erfenis ontvang,
waar jy nou saam met Christus woon, o Godgeseënde.

Jy is as vol rede en kennis bewys,
meer as enigeen anders,
en getooi met die deugde,
                                          2


het jy ook vol van alle aardse heerlikheid geword.
Maar in jou strewe na die onuitspreeklike dinge
en brandend met vurige ywer,
het jy na Egipte gevlug,
waar jy die asketiese lewe gelei,
en in ruil daarvoor ‘n onuitspreeklike oorvloed van heerlikheid ontvang het.

Eer aan die Vader en aan die Seun en aan die Heilige Gees.

Toon 2

Laat ons, die menslike geslag, soos ons moet,
die geliefde maagd, Johannes, loof,
die seun van die donder,
die grondslag van Goddelike woorde,
die grondvester van die teologie,
die voorste herout van die ware wysheid van God se leringe.
Want deur die Goddelike deurentyd in homself te hê,
het hy van die “In die begin” van die Woord gepraat.
Verder wys hy dat Hy onskeibaar van die Vader
en daarnaas gelyk in wese met die Vader is,
en daardeur wys hy ons die regte geloof in die Drie-eenheid.
Ook het hy Hom aan ons as Skepper saam met die Vader getoon,
wat die lewe en ware lig dra.
O buitengewone wonder en saak wat van groot wysheid getuig,
Want hy wat vol liefde was, het ook vol teologie geraak,
in heerlikheid, eer en geloof,
aangesien hy die grondslag van ons suiwer geloof is.
Mag ons daardeur die ewige goeie dinge bekom op die oordeelsdag.

Nou en altyd en tot in ewigheid. Amen.

Van die Fees.

Intog en prokimenon van die dag.

Die Lesing uit die Eerste Algemene Brief van Johannes (3:21-4:6)

Geliefdes, as ons hart ons nie veroordeel nie, dan het ons vrymoedigheid teenoor
God; en wat ons ook al bid, ontvang ons van Hom, omdat ons sy gebooie bewaar en
doen wat welgevallig is voor Hom. En dit is sy gebod, dat ons in die Naam van sy
Seun, Jesus Christus, moet glo en mekaar liefhê soos Hy ons ’n gebod gegee het.
En hy wat sy gebooie bewaar, bly in Hom, en Hy in hom. En hieraan weet ons dat
Hy in ons bly aan die Gees wat Hy ons gegee het. Kyk wat ’n groot liefde die Vader
aan ons bewys het, dat ons kinders van God genoem kan word! Om hierdie rede ken
die wêreld ons nie, omdat dit Hom nie geken het nie. Geliefdes, nou is ons kinders
van God, en dit is nog nie geopenbaar wat ons sal wees nie; maar ons weet dat ons,
as Hy verskyn, aan Hom gelyk sal wees, omdat ons Hom sal sien soos Hy is. En
elkeen wat hierdie hoop op Hom het, reinig homself soos Hy rein is. Elkeen wat die
sonde doen, doen ook die wetteloosheid, want die sonde is wetteloosheid. En julle
                                          3


weet dat Hy verskyn het om ons sondes weg te neem, en geen sonde is in Hom nie.
Elkeen wat in Hom bly, sondig nie. Elkeen wat sondig, het Hom nie gesien en Hom
nie geken nie.


Die Lesing uit die Eerste Algemene Brief van Johannes (4:11-16)

 Geliefdes, as God ons so liefgehad het, behoort ons ook mekaar lief te hê.
 Niemand het God ooit aanskou nie. As ons mekaar liefhet, bly God in ons en het sy
liefde in ons volmaak geword. Hieraan weet ons dat ons in Hom bly en Hy in ons,
dat Hy ons van sy Gees gegee het. En ons het aanskou en ons getuig dat die Vader
die Seun as Verlosser van die wêreld gestuur het. Elkeen wat bely dat Jesus die
Seun van God is—God bly in hom, en hy in God. En ons het die liefde wat God tot
ons het, leer ken en geglo. God is liefde; en hy wat in die liefde bly, bly in God, en
God in hom.

Die Lesing uit die Eerste Algemene Brief van Johannes (4:20-5:5)

Geliefdes, as iemand sê: Ek het God lief—en sy broeder haat, is hy ‘n leuenaar;
want wie sy broeder wat hy gesien het, nie liefhet nie, hoe kan hy God liefhê wat hy
nie gesien het nie? En hierdie gebod het ons van Hom dat hy wat God liefhet, ook sy
broeder moet liefhê. Elkeen wat glo dat Jesus die Christus is, is uit God gebore; en
elkeen wat die Vader liefhet, het ook die een lief wat uit Hom gebore is. Hieraan
weet ons dat ons die kinders van God liefhet: wanneer ons God liefhet en sy gebooie
bewaar. Want dit is die liefde tot God, dat ons sy gebooie bewaar; en sy gebooie is
nie swaar nie. Want alles wat uit God gebore is, oorwin die wêreld; en dit is die
oorwinning wat die wêreld oorwin het, naamlik ons geloof. Wie anders is dit wat die
wêreld oorwin as hy wat glo dat Jesus die Seun van God is?

Litie

Toon 1

Strome teologie het uit jou eerwaardige mond opgewel, o Apostel.
Daardeur bevogtig, aanbid die Kerk van God
op reggelowige wyse die eenwesenlike Drie-eenheid.
Bid ook nou tot Hom, o Johannes die Teoloog,
dat ons siele gesterk en gered mag word.

Die spruit van kuisheid,
die mirre van welriekendheid,
het weer oor ons opgegaan tydens die teenswoordige fees,
om tot hom uit te roep;
“O Apostel Johannes,
wat teen die Meester se bors aangeleun,
die woord op die wêreld laat reën het
en die Maagd soos jou oogappel bewaar het,
bid vir ons by Christus om sy groot barmhartigheid.”

As ooggetuie van die onuitspreeklike misteries,
                                          4


het jy uitgeroep dat die voortydelike Woord in die begin by God was,
en dat Hy God was,
o Apostel Johannes, ware boesemvriend van Christus,
die soetheid van die Drie-eenheid,
die onwankelbare stut van Efese en Patmos, en ons hulp.
Bid, o alsalige Teoloog,
dat die volk wat jou gedagtenis getrou vier,
van goddelose vyande, beide sintuiglik en geestelik, verlos mag word.

Toon 2

Kom, o gelowiges, laat ons die kruin van die Apostels,
die basuin van teologie,
die geestelike bevelvoerder wat die wêreld aan God onderwerp het,
die beroemde Johannes, salig noem,
wat vanaf die aarde verplaas is,
maar nie van die aarde afstand gedoen het nie,
maar wat lewend is en bly tot die Meester se ontsagwekkende wederkoms.
Bid dat ons wat jou gedagtenis uit liefde vier,
dit sonder veroordeling mag tegemoetgaan,
o mistieke boesemvriend van Christus.

Toon 6

O Regverdige Vader,
oor die hele aarde het die berig van jou oorwinnings uitgegaan.
Daardeur het jy die beloning vir jou arbeid in die hemele verwerf.
Jy het die slagordes van die demone vernietig
en die rangordes van die Engele bereik
wie se lewenswyse jy onberispelik nagevolg het.
Daar jy vrymoedigheid by die Here het,
bid om vrede vir ons siele.

Eer aan die Vader en aan die Seun en aan die Heilige Gees.

Toon 4

Toe jy tydens die Here se maal, o geliefde Dissipel
teen die bors van die Meester Christus aangeleun,
en daar onuitspreeklike dinge geleer het,
het jy die hemelse woord teenoor almal laat donder:
“In die begin was die Woord,
en die Woord was by God,
en die Woord was God,
die ware lig wat elke mens verlig wat in die wêreld kom,
Christus God, die Verlosser van ons siele.”

Nou en altyd en tot in ewigheid. Amen.

Van die Fees.
                                         5



Apostiga – Toon 2

Kom, laat ons, die gelowiges, vandag
die diepte van wysheid en skrywer van Ortodokse dogmas
die glorieryke en geliefde Johannes
met God-geïnspireerde gesange kroon.
Want hy het laat donder: In die begin was die Woord.
Daarom is hy as ‘n donderslag geopenbaar,
daar hy, die beroemde, met groot wysheid
die Evangelie vir die wêreld geskryf het.

Vers. Oor die hele aarde het hulle stem uitgegaan en tot aan die eindes van die
wêreld hulle woorde.

Jy het waarlik as die groot boesemvriend
van die Meester Christus verskyn.
Want toe jy teen sy bors aanleun,
het jy daaruit die dogmas van wysheid geput,
waardeur jy die hele aarde verryk,
as sprekende van God.
Daarom is die verkwiklike Kerk van Christus nou met blydskap trots
om dit in haar besit te hê.

Vers. Die hemele vertel die eer van God, en die uitspansel verkondig die werk van
      sy hande.

Verheug jou, ware Teoloog.
Verheug jou, algeliefde seun van die Moeder van die Heer.
Want waar jy by die Kruis van Christus staan,
het jy die Goddelike stem van die Meester gehoor
toe hy tot jou roep:
“Aanskou nou, jou Moeder.”
Daarom noem ons almal jou as groot Apostel
en geliefde van Christus salig.

Eer aan die Vader en aan die Seun en aan die Heilige Gees.

Toon 6

Apostel van Christus, Evangelis en Teoloog,
toe jy ‘n ingewydene van onseglike dinge word,
het jy vir ons, die gelowiges,
duidelik die onuitspreeklike dogmas laat donder,
te wete die “In die Begin”
en deur die “Daar was ‘n tyd toe Hy nie was nie” te verwerp,
het jy die woorde van die ketters afgeweer,
en sy geliefde boesemvriend geblyk te wees,
soos die grootstemmige Jesaja en Moses wat God gesien het.
Daar jy vrymoedigheid by God het,
                                         6


bid dringend vir ons siele.

Nou en altyd en tot in ewigheid. Amen.

Van die Fees.

Apolitikion – Toon 2

O Apostel, geliefde van Christus God,
haas jou om ‘n weerlose volk te red.
Hy aanvaar jou wanneer jy voor Hom neerval,
Hy wat aanvaar het dat jy teen sy bors aanleun.
Smeek Hom, o Teoloog,
om die knaende wolk van die nasies te verstrooi,
en vra Hom om vrede vir ons
en om sy groot barmhartigheid.

En van die Fees. En die Wegsending.

Die Veranderlike by die Mettediens

Toon 8

Daar jy as dissipel vrymoedigheid verkry het
waar jy teen die bors van Jesus aanleun,
het jy gevra: Wie is u verraaier, Here?
En omdat jy ‘n geliefde was,
Het Hy dit vir jou duidelik deur die brood aangedui.
Omdat jy ook ‘n ingewydene van die onuitspreeklike dinge geword het,
leer jy die vleeswording van die Woord tot aan die eindes van die wêreld.
O Teoloog en Apostel, bid tot Christus God
dat Hy vergewing van sondes mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Herhaal bogenoemde.

Nou en altyd en tot in ewigheid. Amen.

Van die Fees.

Na die Polyeleos - Toon 4

Laat ons die gelowiges die gedagtenis van die Apostel eer,
want vandag het dit al die eindes van die wêreld bereik
en verlig dit almal.
Want hy is ‘n ware teoloog van die Heer
en is in die Evangelie as sy vriend geopenbaar.
Daarom laat hy genesinge opwel vir dié wat hom eer.
                                           7



Eer aan die Vader en aan die Seun en aan die Heilige Gees.

Herhaal bogenoemde.

Nou en altyd en tot in ewigheid. Amen.

Van die Fees.


Die eerste Antifoon van die Bedevaartsliedere oftewel Anavathmi in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4

Oor die hele aarde het hulle stem uitgegaan en tot aan die eindes van die wêreld
hulle woorde.
Vers. Die hemele vertel die eer van God, en die uitspansel verkondig die werk van
       sy hande.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.
                                          8


Volk         Here, ontferm U. (3x)

Priester     Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Priester     Die Lesing uit die Heilige Evangelie volgens Johannes

             (11de Oggendevangelie: Johannes 21:14-25)

Volk         Eer aan U, o Heer, eer aan U.

Priester     Laat ons aandag gee.

In daardie tyd het Jesus Hom aan sy dissipels openbaar nadat Hy opgestaan het uit
die dode. Toe hulle dan klaar was met die môre-ete, vra Jesus vir Simon Petrus:
Simon, seun van Jona, het jy My waarlik lief, meer as hulle hier? Hy antwoord Hom:
Ja, Here, U weet dat ek U liefhet. Hy sê vir hom: Laat my lammers wei. Hy vra hom
weer die tweede maal: Simon, seun van Jona, het jy My waarlik lief? Hy antwoord
Hom: Ja, Here, U weet dat ek U liefhet. Hy sê vir hom: Pas my skape op. Hy vra
hom die derde maal: Simon, seun van Jona, het jy My lief? Petrus het bedroef
geword, omdat Hy hom die derde maal vra: Het jy My lief? En hy antwoord Hom:
Here, U weet alles, U weet dat ek U liefhet. Jesus sê vir hom: Laat my skape wei.
Voorwaar, voorwaar Ek sê vir jou, toe jy jonger was, het jy jouself gegord en
rondgegaan waar jy wou; maar wanneer jy oud geword het, sal jy jou hande uitsteek,
en ‘n ander een sal jou gord en bring waar jy nie wil wees nie.
En dit het Hy gesê om aan te dui deur hoedanige dood hy God sou verheerlik; en toe
Hy dit gespreek het, sê Hy vir hom: Volg My. En Petrus het hom omgedraai en die
dissipel sien volg vir wie Jesus liefgehad het, die een wat by die maaltyd op sy bors
geval en gesê het: Here, wie is u verraaier? Toe Petrus hom sien, vra hy vir Jesus:
Here, maar wat van hom? Jesus antwoord hom: As Ek wil hê dat hy bly totdat Ek
kom, wat gaan dit jou aan? Volg jy My. Hierdie woord het toe onder die broeders
uitgegaan dat daardie dissipel nie sou sterwe nie; en Jesus het nie vir hom gesê dat
hy nie sou sterwe nie, maar: As Ek wil hê dat hy bly totdat Ek kom, wat gaan dit jou
aan? Dit is daardie dissipel wat van hierdie dinge getuig en hierdie dinge geskryf het,
en ons weet dat sy getuienis waar is. En daar is nog baie ander dinge wat Jesus
alles gedoen het; maar as hulle een vir een beskrywe moes word, sou die wêreld
self, dink ek, die geskrewe boeke nie bevat nie. Amen.

Volk         Eer aan U, o Heer, eer aan U.

Leser        Noudat ons Christus se Opstanding aanskou het,
             laat ons die heilige Here Jesus aanbid,
             wat alleen sonder sonde is.
             U Kruis vereer ons, o Christus,
             en u heilige Opstanding besing en verheerlik ons;
             want U is ons God;
             buiten U ken ons geen ander nie:
             ons roep u Naam aan.
                                          9


             Kom, alle gelowiges,
             laat ons die heilige Opstanding van Christus vereer,
             want kyk, deur die Kruis het daar vreugde oor heel die wêreld
             gekom.
             Terwyl ons die Here altyd loof,
             besing ons sy Opstanding,
             want deur die Kruis vir ons te verduur,
             het Hy die dood deur die dood vernietig.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Apostel, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.
                                         10


Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 2

Kom, o gelowiges, laat ons die kruin van die Apostels,
die basuin van die teologie,
die geestelike bevelvoerder wat die wêreld aan God onderwerp het,
die beroemde Johannes, salig noem,
wat vanaf die aarde verplaas is,
maar nie van die aarde afstand gedoen het nie,
maar wat lewend is en bly tot die Meester se ontsagwekkende wederkoms.
Bid dat ons wat jou gedagtenis uit liefde vier,
dit sonder veroordeling mag tegemoetgaan,
o mistieke boesemvriend van Christus.

Na die Derde Ode
Kathisma – Toon 8

Waar jy teen die bors van die Wysheid aanleun,
het jy kennis van bestaande dinge bekom,
en deur God geïnspireer, laat donder:
“In die begin was die Woord,”
en was jy die eerste om die beginlose geboorte te beskryf
en aan almal die vleeswording te verkondig.
Daarom het jy die nasies met jou tong in die net gevang
en leer jy die genade van die Gees tot aan die eindes van die wêreld.
O Teoloog en Apostel, bid tot Christus God
dat Hy vergewing van sondes mag skenk
aan hulle wat jou heilige gedagtenis met liefde vier.

Van die H. Arsenius die Grote – Toon 8

Jy het die gedruis van die lewe ontvlug,
jou lewe in stilte deurgebring,
die hartstogte gedood,
en jou verstand omhoog laat rys na God.
Jy het ‘n suil van vuur geword
en ‘n ligbaken vir al die gelowiges wat jou eer.
Deur die stortvloed van jou trane verkwik,
is jy as vrugbare boom in die voorhowe van ons God gesien.
O Goddraende Arsenios, bid tot Christus God
dat Hy vergewing van sondes mag skenk
aan hulle wat jou heilige gedagtenis met liefde vier.

En van die Fees.

Kontakion – Toon 2

Wie kan jou groot dade verhaal, o Maagdelike?
                                          11


Want jy laat wonders opwel en genesinge ontspring
en jy bid vir ons siele,
as Teoloog en vriend van Christus.

Ikos

Dit is gewaagd en bo alle begrip om die hemelse hoogtes te ondersoek en die
dieptes van die see na te speur. Soos wat dit onmoontlik is om die sterre of die
seesand te tel, kan daar ook nie genoeg aangaande die Teoloog gesê word nie.
Want Christus het hom wat hy liefgehad het met so baie krone bekrans,
hy wat teen sy bors aangeleun en as Teoloog en vriend van Christus saam met Hom
geëet het tydens die Mistieke Maal,.

Sinaksarion

Op die 8ste van vandeesmaand die gedagtenis aan die heilige en glorieryke Apostel
en Evangelis Johannes die Teoloog, die maagdelike en geliefde boesemvriend van
Christus, en ook die viering van die diens van die Heilige Stof, dit wil sê die Manna
wat uit sy graf voortgekom het.

Op dieselfde dag die gedagtenis aan ons regverdige vader Arsenius die Grote.

Op dieselfde dag is die vrome Heilige Meles die himnograaf in vrede vervolmaak.

Op dieselfde dag is ’n regiment soldate deur die swaard vervolmaak.

Deur hul heilige gebede, o Christus God, ontferm U oor ons. Amen.

Eksapostilarion – Toon 2

Jy het as Teoloog laat donder, o Apostel Johannes:
“In die begin was die Woord,
en die Woord was by God
en die Woord was God.”
Want waar jy teen die bors van Christus aanleun,
het jy daaruit ‘n stroom van lewe, vol teologie, geskep,
en bevogtig jy die skepping wat jou eer,
o salige teoloog.

Van die H. Arsenius – Toon 2

Gehoorsaam aan die Goddelike wet van die Meester, o Regverdige,
het jy die hele wêreld versaak,
met vreugde jou kruis opgeneem, Vader Arsenius,
en Hom gevolg,
terwyl jy jou met vaste en trane, o Goddraende,
aan gebed, deurnagstaan en stilte wy,
waardeur jy, o alwyse, met die Heilige Drie-eenheid verbind is.

En van die Fees.
                                          12


By die Lofpsalms – Toon 8

O salige, alwyse Johannes,
deur die oorvloed van jou vurige liefde vir Christus,
was jy meer as al die ander dissipels geliefd
by die Woord wat alles sien en met regverdige maatstawwe oordeel,
daar jy na liggaam en gees, o Godgeseënde,
met die skoonheid van reinheid en kuisheid gestraal het.

Laat ons nou met geestelike liedere
Johannes as dienaar van Christus loof,
die blom van maagdelikheid,
die ruim woning van die eerwaardige deugde,
die heiligdom van die Gees,
die ligdraende mond van genade,
en die aleerwaardige, allerstralende oog van die Kerk.

Waar jy teen die bors van Wysheid aangeleun het,
het jy die waters van die teologie daaruit geput,
en die wêreld bevogtig, o allervoortreflike Johannes,
en het jy die see van Goddeloosheid
met die kennis van die Drie-eenheid laat opdroog,
daar jy ‘n suil en besielde wolk geword het
wat ons na die hemelse erfenis lei.

Vir die Regverdige Arsenius – Toon 8

O Godgesinde Vader Arsenius,
deur jou van die wêreldse verwarring af te skei,
is jy na die bo-wêreldse kruin meegevoer.
Daar jy na die bron van die goeie self verlang het,
het jy waarlik wat jy begeer het, bereik.
Waar jy, o salige, met die stralinge daarvan ontvlam het,
ontruk ons deur jou gebede aan die duisternis van die sondes.

Eer aan die Vader en aan die Seun en aan die Heilige Gees.

Toon 8

O Evangelis Johannes, engelgelyke maagd,
Godgeleerde Teoloog,
op Ortodokse wyse het jy aan die wêreld
die vlekkelose sy wat bloed en water laat stroom, verkondig,
waardeur ons die ewige lewe vir ons siele verwerf.

Nou en altyd en tot in ewigheid. Amen.

Van die Fees.

Groot Doksologie en Wegsending.
13
