                                          1


Menaion Maart 14 Ons H. Vader Benedictus van Nursia
Die Veranderlike vir die Vesperdiens
Toon 2       (Ὅτε ἐκ τοῦ ξύλου σε)
Met geloof en ware liefde, o Heilige Vader,
het het jy van kindsbeen af die wêreld versaak
en met vreugde die gekruisigde Christus gevolg,
en ná jy deur vele worstelinge die vlees gedood het,
het jy die genadegawe van genesing ryklik ontvang,
om allerlei siektes te laat bedaar
en tot groot verwondering bose geeste te verdryf.

Deur ‘n sieraad van Monnike te word, ons Heilige Vader,
het jy ‘n onvoorstelbare menigte vergader om die Here te besing
en het jy almal wat jou goed gevolg
en jou deugdelike lewe nagevolg het,
deur jou heilige leringe op die weg na die hemel gelei, o salige.
Tydens jou oorgang het jy hulle ook weer byeengebring, o Benedictus.,

Soos Elía van ouds, o Heilige Vader,
het jy deur jou heilige gebed reën uit die hemel afgebring.
En jy het die kruik olie laat opwel, ‘n dooie opgewek
en ontelbare ander wonders verrig,
altyd tot eer van ons God en Heiland.
Daarom vier ons met liefde jou heilige gedagtenis, o Benedictus.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 2        (Ὅτε ἐκ τοῦ ξύλου σε)
Maak ‘n einde aan die afwykinge van my gees
en die dwalinge van my sintuie,
wis die voorstellinge van my sielsvernietigende hartstogte heeltemal uit,
en bring my sielsverwarring tot bedaring, o Jonkvrou,
sodat ek u goedheid kan verheerlik.
Want ek het u as beskermster van my hele lewe
en hulp in my swakheid bekom, o Maagd.

Kruistheotokion – Toon 2          (Ὅτε ἐκ τοῦ ξύλου σε νεκρὸν)

Toe die Ooilam U, haar eie Lam,
aan die Kruis met spykers deurboor sien,
het sy verslae heftig geweekla en met trane gesê:
“Hoe sterf U, my Seun,
in u begeerte om die skuldbrief van die eersgeskape Adam op te skeur
en die hele mensdom van die dood te verlos?
Eer aan u heilsbestel, o Lankmoedige.”

Apolitikion – Toon 8
                                         2



In jou, o Vader, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o Heilige Benedictus,
is jou gees verheug saam met die Engele.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1       (Τοῦ λίθου σφραγισθέντος)

Ná jy op God-welbehaaglike wyse in afsondering verkeer
en deugsaam geleef het, o albefaamde Benedictus,
het jy die genadegawe van genesing verwerf,
ontsagwekkende wonders verrig,
‘n heilige Klooster byeengebring
en ‘n menigte wat gered word aan die Here opgedra.
Eer aan God wat jou luister verleen het,
eer aan Hom wat jou bekrans het,
eer aan Hom wat deur jou genesinge vir almal bewerk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 1

Strek u heilige hande, waarmee u die Skepper gedra het,
uit tot Hom wat in sy goedheid vlees geword het,
en smeek Hom, Alheilige Maagd,
dat ons wat u met liefde loof en tot u uitroep,
van versoekinge, hartstogte en gevare verlos mag word.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.

Of die Kruistheotokion (op Woensdag- en Vrydagoggende) – Toon 1
Toe U deur die wetteloses aan die Kruis vasgeslaan is, o Heiland,
en U in u sy deur die soldate se lans deurboor is,
het die Alreine bitterlik geweekla
en op moederlike wyse innerlik verskeur,
was sy verbaas oor u groot en vreeswekkende lankmoedigheid
en het sy uitgeroep:
“Eer aan u liefde vir die mensdom,
Eer aan u goedheid,
Eer aan U wat deur u dood sterwelinge onsterflik maak.”
                                          3


Sinaksarion

Op die 14de van vandeesmaand die Gedagtenis aan ons Heilige Vader Benedictus

Verse.        Ná hy alle hartstogte deur sy rede, soos met teuels, gewurg het,
              het Benedictus die teuels van die lewe uitgespuug.

              Op die 14de het Benedictus na Olimpus gegaan.

Op dieselfde dag die Gedagtenis aan die Heilige Martelaar Alexander van Pudna.

Op dieselfde dag die Gedagtenis aan ons Heilige Vader Efschemon, Biskop van
Lampsakos, die Belyder.

Deur hul heilige gebede, o God, ontferm U oor ons. Amen.
