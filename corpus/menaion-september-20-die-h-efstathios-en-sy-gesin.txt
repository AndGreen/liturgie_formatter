                                           1


Menaion September 20 (indien op ‘n Sondag) Die H. Grootmertelaar Efstathios
en sy gevolg.

Die Veranderlike vir die Vesperdiens

By “Heer ek het U aangeroep…” maak ons voorsiening vir 10 verse, en sing 4
stigiere van die Opstanding in die Toon van die week, 3 stigiere van die Fees en 3
vir die Heilige.

Vir die Fees

Toon 6 (soos op 14 September)

Terwyl die Kruis verhef word,
spoor dit die hele skepping aan
om die vlekkelose lyding
van Hom wat daarop verhef is, te besing.
Want toe Hy hóm dood wat ons gedood het,
het Hy dié wat dood was, weer lewend gemaak
en hulle deeglik gereinig en waardig gemaak
om burgers van die hemele te wees,
daar Hy in die oormaat van sy goedheid goedhartig is.
Laat ons ons daarom verheug,
sy naam verhef
en sy uiterse selfvernedering groot maak.

Moses het jou voorafgebeeld,
toe hy sy hande omhoog strek
en die tiran Amalek op die vlug laat slaan,
o kosbare Kruis, die roem van gelowiges,
die ondersteuning van strydendes,
die sieraad van Apostels,
die voorvegter van regverdiges,
die behoud van al die heiliges.
Daarom verheug die skepping hom om jou verhef te sien,
en vier dit fees terwyl dit Christus verheerlik
wat deur jou in sy uiterste goedheid
wat van mekaar verwyderd was,
saamgevoeg het.

O al-eerbiedwaardige Kruis,
wat die Engele-ordes met vreugde eer,
daar jy vandag deur God se beslissing verhef word,
verhef jy almal wat deur die steel van die voedsel verdryf is
en tot die dood verval het.
Daarom omhels ons jou getrou met hart en lippe,
en put ons heiligmaking terwyl ons roep:
Verhef Christus ons God wat alle goedheid te bowe gaan,
en val neer voor sy Goddelike voetbank.
                                          2


Vir die Heilige Efstathios – Toon 4

Jou roeping was van Bo,
nie van mense nie, Efstathios,
want Christus die Mensliewende het self aan jou verskyn
en jou, o salige, in die nette van geloof gevang.
Deur sy doop het die Meester jou van jou sondes gereinig,
jou geduld vir die beproewinge van die lewe verleen
en as ‘n deurlugtige oorwinnaar bewys.

Tydens jou jeug, albesonge Efstathios,
het jy jou in die oefenskool van die deug verheug.
Jy het dit aanvaar toe jy van jou kinders ontneem is,
met selfbeheersing die gevangenskap van jou vrou verduur
en oneerbare loondiens geduldig verdra.
Maar jou dapperheid in oorloë het jou geliefd gemaak
en jou luisterryk teruggebring.

Terwyl jy met jou hele huis vrug dra,
is jy deur vuur aan God opgedra
as allergeurige heilige wierook,
‘n aangename heelbrandoffer,
en ‘n volmaakte lewende offer.
Daarom het die hemelse woning en die leërskare van die Heiliges
jou en jou gesin nou verwelkom.

Eer aan die Vader en aan die Seun en aan die Heilige Gees.

Toon 2

Die tweede Job, Efstathios,
het wat sy lewe, stryd en krone betref,
hom as aansporing tot die deugde,
en as ‘n suil van volharding daargestel,
omdat hy saam met sy vrou en kinders
selfs Job waarlik in deug oortref het,
hy wat getrou in die lewe
onverstoorbaar in beproewinge
en ‘n oorwinnaar in die stryd was.
Laat ons hom voor Christus stel om voorbidding te doen
dat ons siele verligting en versoening van sondes geskenk mag word.

Die Lesing uit die Profesie van Jesaja (43:9-14) (soos voorheen vertaal)


So spreek die Here: “Al die nasies het saam vergader, en hulle heerers sal vergader.
Wie sal hierdie dinge onder hulle verkondig of wie sal ons die dinge van die begin af
bekend maak? Laat hulle hul getuies bring, en laat hulle in die gelyk gestel word; en
laat hulle die waarheid praat. Wees júlle my getuies, en Ek is ‘n getuie, die Here
God, en my kneg wat Ek uitverkies het, sodat julle kan weet en My kan glo en insien
                                           3


dat dit EK IS--voor My was geen God nie, en ná My sal daar geeneen wees nie. Ek
is God, en daar is niemand wat red buiten Ek nie.
Ék het verkondig en verlos en berispe en daar was geen ander god onder julle nie;
en julle is my getuies, en ook Ek die Here God, dat Ek van die begin af is en dat daar
niemand is wat uit my hand wegneem nie; Ek sal werk, en wie sal dit omkeer?“ So
sê die Here God, wat ons verlos, die Heilige van Israel:

Die Lesing uit die Wysheid van Salomo (3:1-9) (soos voorheen vertaal)


Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in geringe mate getugtig is, sal
hulle groot weldade ervaar, omdat God hulle beproef het en bevind het dat hulle
Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.


Die Lesing uit die Wysheid van Salomo (5:15-16:3) (soos voorheen vertaal)

 Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as ‘n onoorwinlike skild neem, en streng toorn as ‘n swaard skerp maak. Die
skepping sal saam met Hom die stryd voer teen die dwases, goedgemikte
weerligstrale sal uitgaan, en sal van die wolke na hul teiken spring soos van ‘n
gebuigde boog, en haelstene gevul met toorn sal soos uit ‘n steenslinger gewerp
word. Die water van die see sal toornig teenoor hulle wees, en die riviere sal hulle
meedoënloos oorspoel. ‘n Sterk wind sal hom teen hulle opstel, en hulle soos ‘n
orkaan verbrysel, en wetteloosheid sal die hele aarde verwoes, en boosdoenery sal
die trone van heersers omverwerp. Luister, daarom, o konings, en wees verstandig
en leer, regters van die eindes van die aarde, hoor julle wat oor menigtes beskik, en
trots is op julle menigte van volke, want julle mag is deur die Here aan julle gegee,
en julle heerskappy is van die Allerhoogste.


Apostiga van die Opstanding in die Toon van die Week.

Eer aan die Vader en aan die Seun en aan die Heilige Gees.

Toon 6
                                           4



Hoe kan ons jou na waarde prys, wat so ontembaar van siel is?
Want jy het die natuur te bowe gegaan
toe jy van besittings, kinders en eggenoot ontneem is
en met daardie salige, befaamde stem van Job uitgeroep het:
“Die Here het gegee, die die Here het geneem,
soos die Here dit goedgedink het, so het dit gebeur.”
Maar God wat jy liefgehad en na Wie jy vurig verlang het,
het jou geliefdes, ná Hy oor hulle gewaak het,
weer aan jou teruggegee,
om jou medestryders te word.
Deur baie folteringe het jy saam met hulle ‘n salige einde volbring
en hulle as medevoorbidders ontvang,
o manhaftige Efstathios.

Nou en altyd en tot in ewigheid. Amen

Van die Kruis – Toon 6

Vandag kom die Kruis van die Heer na vore
en die gelowiges neem dit met vreugde op.
Hulle ontvang genesing van siel en liggaam en van alle swakhede.
Laat ons dit met vreugde en vrees verwelkom,
met vrees daar ons vanweë die sonde onwaardig is,
en met vreugde vanweë die heil
wat Christus die Heer wat daarop vasgeslaan is, die wêreld skenk,
Hy wat ryk aan barmhartigheid is.

Apolitikion van die Opstanding in die Toon van die Week

Apolitikion Toon 1

Na jy vanuit die hemel deur middel van ‘n hert gevang is,
deur die mag van Hom wat aan jou verskyn het, Efstathios,
het jy allerhande beproewinge deurstaan,
en het jy saam met jou eggenoot en seuns
deur jou eerwaardige worstelinge voortgestraal
en verlig jy hulle wat jou toeroep:
“Eer aan Christus wat jou verheerlik het,
eer aan Hom wat jou gekroon het,
eer aan wat jou in alles as ‘n alsalige tweede Job bewys het.

(of:

Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
                                         5


en die kragtelose vermetelheid van demone verbreek.
Red ons siele, o Christus God, deur hul smekinge.)

Van die Fees – Toon 1

O Here, red u volk,
en seën u erfdeel;
skenk die oorwinning
aan die vromes oor hul vyande;
en deur die krag van u Kruis bewaar u gemeenskap.

Die Veranderlike vir die Mettediens (indien op ‘n Sondag)

Na die Eerste Psalmlesing, die Kathismata van die Opstanding in die Toon van
Week, na Nou en altyd en tot in ewigheid. Amen die volgende kathisma vir die Fees:

Kathisma – Toon 1 (soos op 14 September)

Ons vereer die hout van u Kruis, o Mensliewende,
waarop U, die Lewe van almal, vasgeslaan is.
U het die Paradys geopen vir die rower
wat U met geloof genader het.
En U het hom die genot daarvan waardig geag
toe hy “Dink aan my, Here” teenoor U bely het.
Soos hom, aanvaar ook ons waar ons uitroep:
“Ons het almal gesondig,
verag ons nie, in u goedhartigheid.”


Na die Tweede Psalmlesing, die Kathismata van die Opstanding in die Toon van
Week, na Nou en altyd en tot in ewigheid. Amen die volgende kathisma vir die Fees:

Kathisma – Toon 6 (soos op 14 September)

Die hout van u Kruis is skaars vas staangemaak
of die grondveste van die dood het gewankel, o Heer.
Want Hom wat die Doderyk gretiglik gesluk het,
het dit weer met bewing opgebring.
U het ons u heil getoon, o Heilige,
en ons verheerlik U;
o Seun van God, ontferm U oor ons.

Die Evlogitaria van die Opstanding

Die Klein Litanie, en Hipakoi, Anawathmi en Prokimenon in die Toon van die Week.

Die Oggendevangelie en wat daarop volg

Kontakion van die Kruis - Toon 4 (soos op 14 September)
                                            6



Uit vrye wil verhef op die Kruis,
skenk u barmhartighede, o Christus God,
aan die nuwe gemeenskap wat u naam dra.
Verbly u volk deur u krag
en skenk hul die oorwinning oor hul vyande.
Mag hul U as bondgenoot hê
'n wapen van vrede
'n onoorwinlike segeteken.

Kontakion en Ikos van die Opstanding in die Toon van die Week

Sinaksarion

Op die 20ste van vandeesmaand die Gedagtenis aan die heilige Grootmartelaar
Efstathios en sy eggenoot Theopisti en hul twee seuns Agapios en Theopistos.

Verse         ‘n Bronsbul verbrand Eustathios en sy hele familie
              en U, o Woord van God, red die hele familie.

              Op die 21ste is Efstathios se familie in ‘n bul verbrand.

Op dieselfde dag die Gedagtenis aan ons heilige Vaders en Belyers, Hipatios die
Biskop en Andreas die priester.

Op dieselfde dag die Gedagtenis aan die Heilige Martinus, Pous van Rome,
Maximos en hulle wat saam met hulle was.

Op dieselfde dag die Gedagtenis aan die heilige Martelare Artemidoros en Thalos.

Op dieselfde dag die Gedagetnis aan ons heilige Vader Meletios, biskop van Ciprus.

En die Gedagtenis aan die grootste onder Belyers, Johannes die Egiptenaar.

Die Heilige regverdige nuwemartelaar Hilarion die Kretenser, wat in 1804 in
Konstantnopel getuienis as martelaar afgelê het, en met die swaard vervolmaak is.

Deur hul heilige gebede, o God, ontferm U oor ons. Amen.

Die Katawasias van die Kruis

Na die Agste Ode van die Katawasias, die Magnificat, Negende Ode en Klein
Litanie.

Eksapostilarion van die Opstanding wat met die Oggendevangelie ooreenstem.

Eksapostilarion van die Heiliges – Toon 3

Jy het die genietinge van die wêreld versaak
en onsterflike heerlikheid en oneindige lewe verkry
                                         7


saam met jou Godgesinde kinders en algeseënde vrou.
Daarom vier ons met liefde
jou aleerwaardige, heilige gedagtenis.

Eksapostilarion van die Kruis - Toon 2 (soos op 14 September)

Die Kruis, die beskermer van die hele wêreld.
Die Kruis, die skoonheid van die Kerk.
Die Kruis, die mag van konings.
Die Kruis, die steun van gelowiges.
Die Kruis, die heerlikheid van Engele,
en die verwonding van demone.

By die Lofpsalms, 4 Stigiere van die Opstanding in die Toon van die Week, en dan 4
stigiere van die Fees.

Toon 8 (soos Op 14 September)

O die paradoksale wonder!
Die lewegewende plant, die alheilige Kruis,
word vandag hoog opgehef en geopenbaar.
Al die eindes van die aarde verheerlik dit,
al die demone is verskrik.
O hoe groot ‘n gawe is aan sterwelinge geskenk.
O Christus, red ons siele daardeur,
as enig goedhartige.

O die paradoksale wonder!
Die lewegewende plant, die alheilige Kruis,
word vandag hoog opgehef en geopenbaar.
Al die eindes van die aarde verheerlik dit,
al die demone is verskrik.
O hoe groot ‘n gawe is aan sterwelinge geskenk.
O Christus, red ons siele daardeur,
as enig goedhartige.

Vers. Verhef die Here onse God, en buig julle neer voor die voetbank van sy voete,
      want heilig is Hy.
O die paradoksale wonder!
Vandag word die Kruis wat die Allerhoogste gedra het
soos ‘n tros vol lewe gesien
waar dit vanaf die aarde opgehef word.
Daardeur is ons almal na God getrek
en is die dood uiteindelik ingesluk.
O Onbevlekte Hout,
                                          8


waardeur ons die onsterflike voedsel van Eden geniet,
terwyl ons Christus verheerlik

Vers. God is ons Koning van die voortyd af, wat verlossing in die middel van die
      aarde bewerk het. (Ps. 73:12)

O die paradoksale wonder!
Die lengte en breedte van die Kruis is gelyk aan dié van die hemel,
want deur Goddelike genade heilig dit die heelal.
Deur die Kruis word barbaarse volke oorwin.
Daardeur is die septers van konings bevestig.
O Goddelike leer,
waardeur ons na die hemele opklim,
terwyl ons Christus die Here met liedere verhef.

Eer aan die Vader en die Seun en aan die Heilige Gees.

Die Doxastikon in ooreenstemming met die Oggendevangelie.

Nou en altyd en tot in ewigheid. Amen.


U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.
