Triodion: Die Veranderlike vir die Vesperdiens en Mette vir die Sondag van
die Verlore Seun.

Vespers: Sondag van die Verlore Seun

Na Heer, ek het U aangeroep in die Toon van die Week gesing is, word 6 stigiere
van die Opstanding in dieselfde Toon gesing, en daarna die volgende twee
stigiere, wat elk herhaal word, om saam 10 stigiere te maak.

Toon 1

'n Sondelose, lewende land is aan my toevertrou,
maar ek het daarin sonde gesaai.
Ek het die are van ligsinnigheid met die sekel gemaai;
ek het die gerwe van my dade in hope opgestapel
want ek het hulle nie neergelê op die dorsvloer van boete nie.
Daarom smeek ek U, my God,
wat die Landbouer is van alle ewigheid:
wan deur die wind van u liefdevolle goedhartigheid
die kaf van my dade weg,
berei vir my siel vergif nis,
sluit my toe in u hemelse skuur,en verlos my.


Broeders, laat ons die krag van dié Misterie aanskou:
Toe die Verlore Seun hom uit die sonde terughaas na die vaderlike haard,
soen die algoeie Vader,wat hom tegemoet gaan hom.
en skenk hom weer die tekens van sy eie heerlikheid.
Hy vervul die hemelwesens met mistieke vreugde,
en die gemeste kalf laat Hy slag,
sodat ons lewens mag lei wat die Vader, wat die offer gebring het,
asook die glorieryke Offer, die Verlosser van ons siele, waardig is.

Na Eer aan die Vader en aan die Seun en aan die Heilige Gees.

Toon 2

Van hoeveel seëninge het ek, ellendeling, my nie beroof nie!
Van watter Koninkryk het ek, wat so swaar kry, nie weggeval nie!
Die rykdom wat ek ontvang het, het ek verkwis;
die gebod het ek oortree.
Wee my, ongelukkige siel!
Jy is boonop veroordeel tot die ewige vuur.
Roep daarom voor die einde tot Christus ons God:
neem my aan soos die Verlore Seun,o God, en ontferm U oor my.
Dan die Theotokion (Dogmatikon) in die Toon van die Week, gevolg deur O Blye
Lig…en die Prokimenon van die Dag, Die Here is koning…

Indien die Litie/Artiklasia gevier word, word die stigiere van die Heilige aan wie
die Kerk toegewy is, gesing.

Apostiga: die stigiere van die Opstanding in die Toon van die Week.

Na "Eer aan die Vader…":

Toon 6

Ek, ellendeling, het die rykdom verkwis wat die Vader my geskenk het,
en saam met redelose diere gewei;
ek het na hul kos verlang, en honger gely, sonder om versadig te word.
Maar nou het ek teruggekeer na die barmhartige Vader
en roep in trane tot Hom:
”Neem my soos 'n huurling aan waar ek voor u mensliewendheid neerval,
en verlos my.”

Nou en altyd en tot in ewigheid. Amen.

Toon 6

My Skepper en Verlosser, Christus die Heer,
het uit u skoot voortgekom, o alreine,
en het Hom met my beklee,
en Adam van die vloek van ouds verlos.
Daar u die Moeder van God is en ware Maagd,
roep ons u, o alreine,
sonder ophou die "verheug u" van die Engel toe:
Verheug u, o Meesteres,
Beskermster, beskutting
en verlossing van ons siele.

Apolitikion van die Opstanding in die Toon van die Week (en van die Heilige van
die Dag) en die gepaardgaande Theotokion.

Die Mette vir die Sondag van die Verlore Seun

Na die Ses Psalms en die Vredeslitanie sing ons Die Here is God in die Toon
van die Week gevolg deur die Opstandingsapolitikion ens. soos tydens die
Vesperdiens, gevolg deur die Klein Litanie en die Kathismata in die Toon van die
Week, en daarna die Evlogitaria/Lofprysinge van die Opstanding, nog ‘n Klein
Litanie, die Hipakoï en die Anavathmi in die Toon van die Week.
Daarna volg die Oggendevangelie, Nou dat ons die Opstanding van Christus
aanskou het…, Psalm 50 en daarna:

Toon 8

Eer aan die Vader en aan die Seun en aan die Heilige Gees.

Open vir my die deure van bekering, o Leweskenker,
want my siel gaan vroeg na u heilige Tempel,
geklee in die tempel van my liggaam wat heeltemal bevlek is.
Maar daar U medelydend is,
reinig my deur u deernisvolle barmhartigheid.

Nou en altyd en tot in ewigheid. Amen.

Lei my op die weë van verlossing, o Theotokos,
want ek het my siel met skandelike sondes bevuil
en my lewe met traagheid verkwis.
Maar deur u gebede
Reinig my van alle onreinheid.

Toon 6

Ontferm U oor my, o God, volgens u groot barmhartigheid
en wis volgens die oorvloed van u medelye my oortreding uit.

As ek, ellendige, dink aan die menigte van my aaklige dade,
sidder ek vir die vreeswekkende oordeelsdag.
Maar met vertroue op u ontfermende mededoë
roep ek soos Dawid tot U:
Ontferm U oor my, o God,
volgens u groot barmhartigheid.

Kanon – Toon 2 (nog nie vertaal nie)

Kathisma – Toon 1

Wees gou om u Vaderlike arms vir my te oop te maak,
want ek het my lewe op losbandige wyse verkwis.
Waar ek my oog op die onuitputlike rykdom van u barmhartigheid hou,
veronagsaam nou nie my bedelende hart nie.
Want in ootmoed roep ek tot U, Here:
“Ek het gesondig, verlos my.”

Eer aan die Vader en aan die Seun en aan die Heilige Gees.
Herhaal:     Wees gou om u Vaderlike arms vir my te oop te maak…

Nou en altyd en tot in ewigheid. Amen.

Theotokion – Toon 1

O reine, ongehude Maagd Theotokos,
die enigste beskerming en beskutting van gelowiges,
verlos van gevare, benoudhede en verskriklike omstandighede
almal wat hul hoop op u stel, o Maagd,
en red ons siele deur u heilige gebede.

Kontakion - Toon 3

Onbesonne het ek van u heerlikheid weggeloop, o Vader,
en op slegte dinge het ek die rykdom wat U my gegee het verkwis.
Daarom roep ek met die stem van die Verlore Seun:
Teen U het ek gesondig, barmhartige Vader;
neem my aan, noudat ek berou het,
en maak my tot een van u huurlinge.

Ikos

Daar ons Verlosser ons elke dag met sy eie stem leer,
laat ons luister na die Skrif, aangaande die Verlorene wat weer verstandig
geword het,
en laat ons met geloof sy opregte bekering navolg; laat ons met nederige harte
roep tot Hom wat alle verborge dinge sien:
“Ons het teen U gesondig, barmhartige Vader,
en ons is nie waardig om ooit soos voorheen u kinders genoem te word nie.
Maar daar U van nature mensliewend is, aanvaar en maak my soos een van u
huurlinge.”

Sinaksarion uit die Menaion en daarna van die Sondag van die Verlore Seun

Op hierdie dag herdenk ons die gelykenis van die Verlore Seun uit die Heilige
Evangelie, wat die allerheilige vaders voorgeskryf het vir die tweede Sondag van
die Triodion.

Verse

As jy soos ek losbandig is, hou moed!
Alle deure na God se ontferming staan oop.

Deur u onuitspreeklike mensliewendheid, o Christus ons God, ontferm U oor ons.
Amen.
Eerste Katawasia. Toon 2:

Hef die lied van Moses aan, o my siel, en roep uit:
"Hy het my helper en beskermer geword
tot my heil.
Dit is my God, en ek sal Hom ver-heer-lik.

Derde Katawasia.

Laat my dorre verstand vrug dra, o God,
landbouer van wat edel is
en planter van goeie dinge
in u medelye.

Vierde Katawasia.

Toe hy u geboorte uit 'n Maagd voorsien het,
het die Profeet uitgeroep en verkondig:
"Ek het van U verneem, o Christus en ek was bevrees,
want U het gekom uit Teman
en van 'n heilige beskadude berg.

Vyfde Katawasia.

Die nag is verby, die dag is op hande
en die lig het oor die wêreld geskyn.
Daarom besing die engeleleërskare U
en verheerlik hulle U, o Christus ons God

Sesde Katawasia.

Ek word vasgehou deur 'n afgrond van sondes, o Heiland,
en ek verdrink in die see van die lewe.
Maar soos Jona uit die ondier,
bring ook my op uit die hartstogte en red my.

Sewende Katawasia.

In navolging van die Gerubim
het die Jongelinge in die vuuroond gedans en uitgeroep:
"Geseënd is U, o God,
want met waarheid en oordeel
het U vanweë ons sondes al hierdie dinge oor ons gebring;
U wat hooggeprese is en verheerlik word
tot in alle ewigheid.
Ons prys, loof en aanbid die Here, en besing en verhef Hom tot in ewigheid.

Agste Katawasia.

Besing, loof en verhef Hom tot in alle ewigheid
wat vir Moses die wonder van die Maagd
in die braambos
op die berg Sinai voorafgebeeld het.

Diaken        Ons vereer die Theotokos en Moeder van die Lig met liedere en
              verheerlik haar.

Die diaken* bewierook die heiligdom, ikonostasis, naaf en Volk.

Die Magnificat

My siel maak die Here groot…ens.

Negende Katawasia.

Wie onder aardgeborenes
het al so-iets gehoor? Of wie het al ooit
gesien dat 'n Maagd swanger bevind is
en sonder geboortepyne 'n Kind baar?
Dit is die wonder rondom u.
En, Maria, Moeder van God, ons verheerlik u.

Die Klein Litanie

Heilig is die Here ons God. (drie maal)
Verhef die Here ons God, want heilg is Hy.

Eksapostilarion - Toon 2

Deur vergeefs van die huis weg te gaan,
het ek die rykdom van genade wat U my gegee het,
op bose wyse verkwis,
deur losbandig te lewe,
en dit op veradderlike wyse onder demone te verspil.
Aanvaar my daarom soos die Verlorene,
waar ek terugkeer, barmhartige Vader, en red my.

Ek, ellendeling, het u rykdom uitgegee en verkwis, o Heer,
en ek is aan bose demone onderwerp.
Maar, o algoedhartige Verlosser, ontferm U oor die verlorene,
reinig die smerige
en gee my weer die aanvanklike kleed van u koninkryk.
Heilige Moeder en Maagd, die grote roem van Apostels, Martelare, Profete en
Heiliges,
Verkry vir ons, u dienaars, die barmhartigheid van u Seun
en Heer wanneer hy sit om elkeen volgens sy verdienste te oordeel, o Moeder
van God.

Lofpsalms: 5 stigiere van die Opstanding in die toon van die week en dan die
volgende drie stigiere:

Toon 2

Ek bring U die stem van die verlorene, Here:
“Ek het gesondig voor u oë, o Goeie,
Ek het die rykdom van u genadegawes verkwis,
Maar neem my aan waar ek my bekeer, o Verlosser, en red my.

Vers: Ek sal U loof, Here, met my hele hart; ek sal al u wonders vertel.

Toon 4

Soos die Verlore Seun het ook ek gekom, o Barmhartige,
ek wat al my lewensmiddele tydens my afwesigheid van my tuiste uitgegee
en die rykdom wat U, Vader, my gegee het, verkwis het.
Neem my aan waar ek my bekeer, o God, en ontferm U oor my.

Vers: Staan op, Here God; hef u hand op; vergeet u behoeftiges nie vir altyd nie!

Toon 8

Na ek die rykdom van die Vader se vermoëns op losbandige wyse uitgegee en
verkwis het,
het ek ‘n hulpelose geword wat woon in ‘n land van bose burgers,
en omdat ek dit nie meer kan uithou om saam met hulle te woon nie,
het ek teruggekeer en roep ek tot die barmhartige Vader:
“Ek het teen die hemel en voor U gesondig,
en ek is nie meer werd om u seun genoem te word nie;
Maak my soos een van u huurlinge, o God, en ontferm U oor my.”

Eer aan die Vader en aan die Seun en aan die Heilige Gees.

Toon 6

Goeie Vader, ek het ver van u weggegaan, maar verlaat my nie,
verklaar my nie nutteloos vir u koninkryk nie.
Die al-bose vyand het my kaalgestroop en my rykdom weggeneem,
Ek het die genadegawes van my siel verkwis.
Daarom het ek opgestaan en na U teruggekeer en roep ek:
“Maak my soos een van u huurlinge,
U wat om my ontwil u vlekkelose hande op die Kruis uitgestrek het,
sodat U my aan die vreeswekkende ondier kon ontruk,
en my weer met die aanvanklike kleed kon beklee,
daar U alleen ryk aan barmharigheid is.”

Nou en altyd en tot in ewigheid. Amen.
Theotokion
Hooggeseënd is U, o Maagd Theotokos,
want deur Hom wat uit u vlees aangeneem het
is die Doderyk gevange geneem,
Adam teruggeroep, die vloek gedood,
Eva bevry, die dood doodgemaak,
en ons lewend gemaak.
Daarom roep ons met lofgesange:
Lofwaardig is U, Christus ons God,
wat dit so gewil het.
Eer aan U.

Die Groot Doksologie, en wat daarop volg.
