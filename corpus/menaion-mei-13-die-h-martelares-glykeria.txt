                                         1


Menaion Mei 13 Die H. Martelares Glykeria
Die Veranderlike vir die Vesperdiens
By “Heer, ek het U aangeroep…” maak ons voorsiening vir 3 stigiere van die Fees
van Pasga en 3 vir die Heilige Martelares.

Toon 4
Deur die smarte van jou stryd het jy die Meester gehu,
stralend met die skoonheid van maagdelikheid,
en as bruidskat, o albefaamde,
het jy Hom die afkapping van jou ledemate
en ‘n gewelddadige dood aangebied.
Daarom het jy die hemelse bruidskamers bereik, o Glykería,
en pleit jy dat hulle gered mag word
wat jou met geloof salig noem.

Hoe ‘n manmoedigheid van gees, o Glorieryke,
het die edele standvastigheid van jou siel geopenbaar,
want in liggaamlike swakheid, maar met ‘n gewillige gees
het jy die aartsbose vyand vertrap en gesê:
“U is die sterkte en roem van u dienaars, o Heer,
wat deur u onoorwinlike mag die magtige op die vlug laat slaan.”

Nòg honger, nòg gevaar,
nòg uitgerekte marteling
kon jou van die liefde van Christus skei, o Glorieryke,
nòg gewelddadige gevangenskap, nòg die vuuroond
of die uitstrekking op klippe.
Daarom het jy Goddelike dou van God ontvang
en vanaf die aarde en die aardse na die lewe oorgegaan.

Apolitikion van die Martelares Glykería – Toon 5
Kom, al die liefhebbers van feeste,
laat ons in die tempel van die skone martelares Glykería byeenkom
en haar jaarlikse gedagtenis vier.
Want toe sy wreed van die huid van haar hoof gestroop is,
het sy Belial verwurg,
en waar sy by Christus staan,
bid sy altyd tot Hom vir ons.

Die Veranderlike vir die Mettediens

Na die gebruiklike lesing uit die Psalmboek sing ons die Kanon van die Fees van
Pasga en dié van die Heilige Martelares (wat nog vertaal moet).

Kathisma van die Martelares ná die Derde Ode van die Kanon (wat nog vertaal moet
word)

Toon 4
                                          2



Daar jy uitgesien het na die genot van wat noëties waargeneem word
en die verbygaande aard van wat gesien word, verag het,
het jy jou denke versterk met jou Goddelike verwagtinge.
Daarom het jy jou met vreugde na die arena van jou stryd gehaas,
o Martelares Glykería,
die slang vernietig
en ‘n heerlike, onverganklike oorwinningskrans gevleg.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees van Pasga.

Sinaksarion

Op die 13de van vandeesmaand die Gedagtenis aan die Heilige Martelares,
Glykería..

Verse.        Die ongedierte se bitter byt was vir Glykería
              waarlik soos heuning wat uiters soet smaak.

Op die dertiende het ‘n ongedierte Glykería doodgebyt.

Op dieselfde dag die gedagtenis aan ons Heilige Vader Sergius die Belyder.
Op dieselfde dag die Gedagtenis aan ons Heilige Vader Pausikakos, Biskop van
Synnada.
Op dieselfde dag is die Heilige Laodikios, die tronkbewaarder, deur die swaard
vervolmaak.
Die Heilige Hiëromartelaar Alexander, Biskop van Teberiani, wat deur die swaard
vervolmaak is.
Die Heilige Efthymius die Jongere, stigter van die klooster Iveron op Athos, en
Johannes die Iberiër, vader van die vermelde Efthymius, asook Joris hul familielid,
wat in vrede vevolmaak is.
Die Heilige Gabriël die Iberiër, wat die Goddelike stem gehoor en die
wonderdoenende ikoon van die Portaïtissa uit die see gehaal het, en in vrede
vervolmaak is.
Die Heilige Iberiese monnike en martelare wat die Westersgesinde Keiser Migael en
die Patriarg Bekkos bestraf het, en vervolmaak is toe hulle in die see gewerp is.
Deur hul heilige gebede, o God, ontferm U oor ons. Amen.
Vir die Eksapostilarion, Lofgesange en Apostiga, die liedere van die Fees.
Die res van die Mettediens en die Wegsending.
