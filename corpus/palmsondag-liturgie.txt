Die Veranderlike vir die Goddelike Liturgie van die Heilige Johannes
Chrysostomos vir Palmsondag

Eerste Antifoon – Toon 2

V.1   Ek het lief, want die Here sal die stem van smeking hoor. (Ps. 114:1)

Deur die gebede van die Theotokos, o Heiland, red ons.

V.2   Die smarte van die dood het my omring; die gevare van die doderyk
      het my gevind. (Ps. 114:3)
V.3   Ek het benoudheid en smart gevind, maar ek het die Naam van die
      Here aangeroep. (Ps. 114:3, 4)
V.4   Ek sal welgevallig wees voor die aangesig van die Here in die land van
      die lewendes. (Ps. 114:9)

Eer aan die Vader enaan die Seun en aan die Heilige Gees, nou en altyd en tot in
ewigheid, Amen.
Deur die gebede van die Theotokos, o Heiland, red ons.

Tweede Antifoon – Toon 2

V.1    Ek het geglo, daarom het ek gespreek; maar ek is tot die uiterste
       verneder. (Ps. 115:10)

Red, o Seun van God, wat op die vul van ‘n esel gesit het, ons wat tot U
sing: Halleluja.

V.2   Wat sal ek die Here vergoed vir alles waarmee Hy my beloon het? (Ps.
      115:3)
V.3   Ek sal die beker van heil opneem en die naam van die Here aanroep.
      (Ps. 115:4 ).
V.4   My geloftes sal ek aan die Here betaal in die teenwoordigheid van sy
      ganse volk. (Ps. 115:9)

Eer aan die Vader enaan die Seun en aan die Heilige Gees, nou en altyd en
tot in ewigheid, Amen.
Eniggebore Seun en Woord van God…

Derde Antifoon – Toon 1

V.1   Loof die Here, want Hy is goed, want sy barmhartigheid is tot in
      ewigheid. (Ps. 117:1)

Toe U Lasarus voor u Lyding uit die dode opgewek het,
het U die gemeenskaplike Opstanding bevestig, o Christus God.
Daarom dra ook ons soos die Kinders die oorwinningstekens
en roep ons tot U, die Oorwinnaar oor die Dood:
“Hosanna in die hoogste hemele,
Geseënd is Hy wat kom in die Naam van die Here.”
V.2    Laat nou die huis van Israel sê dat Hy goed is, want Sy barmhartigheid
       is tot in ewigheid. (Ps. 117:2)

V.3    Laat almal wat die Here vrees nou sê dat Hy goed is, want Sy
       barmhartigheid is tot in ewigheid. (117:4)

Lied van die Intog

Geseënd is Hy wat kom in die naam van die Here. Die Here is God en het aan
ons verskyn. Red, o Seun van God, wat op die vul van ‘n esel gesit het, ons
wat tot U sing: Halleluja.

Apolitikia     Toon 1

Toe U Lasarus voor u Lyding uit die dode opgewek het,…

Toon 4

Deur die doop saam met U begrawe, o Christus ons God,
is ons deur u Opstanding die onsterflike lewe waardig geag
en ons besing U en roep:
“Hosanna in die hoogste hemele.
Geseënd is Hy wat kom in die naam van die Here.”

Kontakion - Toon 6

Terwyl U in die hemel op ‘n troon sit,
en op aarde op ‘n vul, o Christus God,
het U die lof van die engele
en sang van die kinders aanvaar wat tot U roep:
“Geseënd is U wat kom
om Adam weer terug te roep.”

Prokimenon Toon 4 (Ps. 117)

Geseënd is Hy wat kom in die naam van die Here. (Ps.117:26)
Loof die Here, want Hy is goed. (Ps. 117:29)

Die Lesing uit die Brief van Paulus aan die Filippense (4:4-9)

Broeders, verbly julle altyd in die Here; ek herhaal: Verbly julle! Laat julle
vriendelikheid aan alle mense bekend word. Die Here is naby. Wees oor niks
besorg nie, maar laat julle begeertes in alles deur gebed en smeking met
danksegging bekend word by God. En die vrede van God, wat alle verstand te
bowe gaan, sal julle harte en julle sinne bewaar in Christus Jesus. Verder,
broeders, alles wat waar is, alles wat eerbaar is, alles wat regverdig is, alles
wat rein is, alles wat lieflik is, alles wat loflik is – watter deug en watter lof daar
ook mag wees, bedink dit. En wat julle geleer en ontvang en gehoor en in my
gesien het, doen dit, en die God van vrede sal met julle wees.
Halleluja (3x) - Toon 1 (Psalm 97)

Sing tot die Here 'n nuwe lied.
Al die eindes van die aarde het die heil van onse God gesien.

Die Lesing uit die Evangelie volgens Johannes (12:1-18)

Ses dae voor die pasga het Jesus na Betánië gekom waar Lasarus was, wat
dood gewees het en wat Hy uit die dode opgewek het. Hulle het toe vir Hom
daar 'n maaltyd voorberei, en Martha het bedien; en Lasarus was een van die
wat saam met Hom aan tafel was. En Maria het 'n pond egte, baie kosbare
nardussalf geneem en die voete van Jesus gesalf en sy voete afgedroog met
haar hare. En die huis is vervul met die reuk van die salf. Toe sê een van die
dissipels, Judas Iskáriot, die seun van Simon, wat Hom sou verraai: Waarom
is hierdie salf nie vir driehonderd pennings verkoop en die geld aan die armes
gegee nie? En hy het dit gesê, nie omdat hy oor die armes besorg was nie,
maar omdat hy 'n dief was en die beurs gehad het en die bydraes geneem het.
Toe sê Jesus: Laat haar staan; sy het dit bewar vir die dag van My begrafnis.
Want die armes het julle altyd by julle, maar My het julle nie altyd nie. En 'n
groot menigte uit die Jode het verneem dat Hy daar was, en het gekom, nie
alleen ter wille van Jesus nie, maar ook om Lasarus te sien, wat Hy uit die
dode opgewek het. En die owerpriesters het besluit om Lasarus ook om die
lewe te bring, omdat baie van die Jode deur hom weggegaan en in Jesus
geglo het. Die volgende dag het 'n groot menigte feesgangers, toe hulle hoor
dat Jesus na Jerusalem kom, palmtakke geneem en uitgegaan Hom tegemoet
en geroep: Hosanna! Geseënd is Hy wat kom in die Naam van die Here, die
Koning van Israel. En Jesus het 'n jong esel gevind en daarop gaan sit, soos
geskrywe is: Moenie vrees nie, dogter van Sion! Kyk, jou Koning kom en Hy
sit op die vul van 'n esel. Dit het sy dissipels egter eers nie verstaan nie; maar
nadat Jesus verheerlik is, toe het dit hulle bygeval dat hierdie dinge van Hom
geskrywe was en dat hulle dit aan Hom gedoen het. En die skare wat by Hom
was toe Hy Lasarus uit die graf geroep en hom uit die dode opgewek het, het
daarvan getuig. Daarom het die skare Hom ook tegemoetgegaan, omdat hulle
gehoor het dat Hy hierdie teken gedoen het.

In die plek van “Dit is waarlik gepas” – Toon 4

Die Here is God en het aan ons verskyn.
Vier die fees!
Kom, laat ons ons verheug en Christus met palmtakke verheerlik,
terwyl ons met lofsange uitroep:
“Geseënd is Hy wat kom in die naam van die Here,
ons Verlosser.”

Kommunielied

Geseënd is Hy wat kom in die naam van die Here. Halleluja.

Wegsending:
Mag Hy wat Hom, ter wille van ons verlossing, verwerdig het om op die vul
van ‘n esel te sit, Christus ons ware God,…
