                                          1


Menaion November 10 Die H. Apostels Olimpas, Rodion, Sosipater, Tertius,
Erastus en Quartus & die H. Martelaar Orestes.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.

Stigiere van die Apostels – Toon 1       (Πανεύφηµοι Μάρτυρες)
Soos gevleuelde arende, o heilige heroute,
het julle opsigtelik oor die hele wêreld gesnel
en hulle wat deur die verwoester gevange geneem is
na die onfeilbare geloof gelok
Bid daarom dat ons siele vrede
en groot barmhartigheid geskenk mag word.

Laat ons Tertius en Sosipater met heilige stemme eer,
asook Olimpas en Rodion,
en saam met hulle Erastus wat in die heilige ingewy is
en die heilige Quartus,
daar hulle Christus ons God verheerlik
en smeek dat ons siele vrede
en sy groot barmhartigheid geskenk mag word.

Julle het nasies na Christus ons God gebring, o Saliges,
verlos deur die bloed van Hom Wie se welbehae dit was
om op aarde gebore te word
en wat uit vrye wil die Kruis en dood verduur het, o alwyses.
Bid nou tot Hom dat ons siele vrede
en sy groot barmhartigheid geskenk mag word.

Stigiere van die Heilige Martelaar – Toon 1     (Πανεύφηµοι Μάρτυρες)
O alsalige Orestes,
met die kleursel van jou eie bloed
het jy vir jou ‘n purperkleed gekleur,
en nou dat jy daarmee beklee is
en met die oorwinningskrans gekroon is,
staan jy by Christus die onsterflike.
Smeek Hom dat ons siele vrede
en sy groot barmhartigheid geskenk mag word.

Met die vuur van jou worstelinge, o Wyse,
het jy die dwaling verbrand,
en met jou bloeddruppels
het jy die vyand en al sy slagordes verswelg
en die harte bevogtig van die gelowiges
wat met reggelowigheid bloei.
Pleit ook nou dat ons siele vrede
en groot barmhartigheid geskenk mag word.
                                          2



O glorieryke Orestes, roem van Stryders,
jy het as oggendskemering opgegaan
die hele wêreld met die strale van jou stryd verlig
en die duisternis van goddeloosheid deur genade verdryf.
Pleit daarom dat ons siele vrede
en groot barmhartigheid geskenk mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1        (Πανεύφηµοι Μάρτυρες)

Verheug u, o Reine, vreemde berig.
Verheug u, heilige boom van die Paradys deur God geplant.
Verheug u, uitwissing van bose demone.
Verheug u, tweesnydende swaard
wat die vyand se kop deur u vreemde geboortegewing afkap.
O Alheilige hoogonskuldig, roep ons wat vervreemd was terug.

Of die Kruistheotokion (op Dinsdag- en Donderdagaande)

Toon 1       (Πανεύφηµοι Μάρτυρες)

Toe die Ooilam en onskuldige Meesteres haar eie Lam
sonder skoonheid of gestalte aan die Kruis sien,
het sy geweekla en gesê: “O wee my!
Waar het u skoonheid weggesak, o allerdierbare?
Waar is u majesteit?
Waar is die stralende bekoorlikheid van u gestalte, o my algeliefde Seun?”

Apolitikion – Toon 3

O Heilige Apostels,
bid tot die barmhartige God,
dat Hy ons siele vergewing van oortredinge sal skenk.

Die Veranderlike vir die Mettediens

Kathisma van die Apostels ná die Derde Ode van die Kanon (wat nog vertaal moet
word)

Toon 1       (Τὸν τάφον σου Σωτὴρ)

Laat ons eendragtig die gedagtenis van Erastus,
Olimpas, Sosipater, Tertius, Rodion en Quartus eer,
en tot hulle uitroep:
O heilige Heroute en dienaars van die Woord,
red deur jul gebede ons siele van die ewige foltering.
                                           3


Eer aan die Vader en aan die Seun en aan die Heilige Gees.

Van die Martelaar – Toon 4         (Ὁ ὑψωθεὶς)

Jy het as martelaar gestry, o alsalige,
deur die afkap van jou ledemate te verduur,
asook die sware straf van die vuur.
Maar, o alsalige Martelaar Orestes,
jy het vir jou ‘n krans van onverganklikheid gevleg.
Waar jy by die troon van die Drie-eenheid staan,
smeek Hom om hulle wat jou met geloof besing
van die kwade te verlos.

Nou en altyd en tot in ewigheid. Amen.

Theotokion – Toon 4         (Ὁ ὑψωθεὶς)

Wie sal die menigte van my onreine gedagtes
en die oorvloed van my onbetaamlike voorstellinge kan beskryf, o reine Maagd,
en wie sal die opstandigheid van my vleeslose vyande,
asook hul boosheid kan verhaal?
Maar skenk my deur u voorbidding, o Goeie,
verlossing van dit alles.

Of die Kruistheotokion (op Woensdag- en Vrydagoggende)

Toon 4               (Ὁ ὑψωθεὶς)

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Kontakion van die Apostels – Toon 1       (Χορὸς Ἀγγελικὸς)

Julle het die geloof in die eerwaardige Drie-eenheid verkondig
en deur jul eerwaardige leringe, o wyses,
met die politeïstiese dwaling van die afgode weggedoen.
Daarom het julle die ewige beloning van jul arbeid in die hemele verkry,
toe julle krone ontvang het, o Apostels.

Sinaksarion

Op die 10de van vandeesmaand die Gedagtenis aan die Heilige Apostels uit die
Sewentig Olimpas, Rodion, Sosipater, Tertius, Erastus en Quartus.
                                         4


Verse.       Ek besing met woorde die sestal ingewydes van die Woord
             wat deur die Woord sterwelinge van onredelikheid bevry het.

             Op die 10de het die sestal Apostels die lewe verlaat.

Op dieselfde dag die Gedagtenis aan die Heilige Martelaar Orestes.

Op dieselfde dag die Gedagtenis aan ons Heilie Vader Theostiriktos van Simbola
en ons Heilige Vader Nonus, die Biskop, wat die Heilige Pelaghia gekatkiseer het.

Op dieselfde dag die Gedagtenis aan ons Heilige Vader Martinus, die Biskop.

Op dieselfde dag die Gedagtenis aan die Heilige Martelaar Milos, die Biskop, en sy
twee dissipels.

Op dieselfde dag die Gedagtenis aan die Heilige Martelare Kalliopius, Nirus en
Orion.

Deur hul heilige gebede, o God, ontferm U oor ons en red ons. Amen.

Eksapostilarion – Toon 2 (Γυναῖκες ἀκουτίσθητε)

Laat Rodion en Sosipater, Olimpas en Tertius,
asook Erastus en Quadratus
nou tereg deur ons op luisterryke wyse geloof word,
daar hulle as Apostels en Dissipels van Christus
bid vir ons wat hul heilige gedagtenis vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2       (Γυναῖκες ἀκουτίσθητε)

Maria, die suiwerste goue wierookvat,
u het waarlik ‘n vat van die onbevatbare Drie-eenheid geword,
waarin die Vader ‘n welbehae gehad the,
die Seun gewoon het,
en wat die Alheilige Gees Theotokos gemaak het,
toe Hy u oorskadu het.
