                                        1


Menaion Julie 13-19 Sondag van die H. Vaders van die Vierde Ekumeniese
Konsilie in Chalcedon

Die veranderlike vir die Vesperdiens

Na die Openingspsalm doen ons die eerste stasis van “Geseënd is die man…” (ps.
118).

By “Heer, ek het U aangeroep…” maak ons voorsiening vir tien verse en sing ons
vier stigiere van die Opstanding in die Toon van die Week en die volgende ses
stigiere van die Heilige Vaders.

Toon 6

Die eerwaardige vergadering van wyse Vaders
het U, die onomskryfbare en onverklaarbare Woord,
wat om ons ontwil vlees geword het, o Mensliewende,
as volmaakte God en mens verkondig,
wat tweevoudig in natuur en werking is,
en tweevoudig in wil,
maar een en dieselfde na persoon.
Daarom, terwyl ons U as een God ken
saam met die Vader en die Gees,
aanbid ons U getrou en noem hulle salig.

Herhaal bg.

Julle het Pyrrhus en Sergius omvergewerp, o glorierykes,
asook Honorius, Eutyches, Dioskoros en die vreeslike Nektarius,
en Christus se kudde van beide afgronde bewaar,
deur Christus duidelik te verkondig,
tweevoudig in natuur, maar enkel in persoon,
terwyl hy deur sy energieë alleen geopenbaar word.
Terwyl ons Hom aanbid as mens en volmaakte God,
saam met die Vader en die Gees,
verheerlik ons julle nou.

Herhaal bg.

Die salige Goddraendes het eendragtig
die Goddelike energie en die Goddelike wil as ongeskape verklaar
van Hom wat arm geword het,
terwyl hulle my menslikheid aan sy vlees toeken,
en hulle het op verstandige wyse ontvlug
aan die geskapenheid van die energie en wil,
die vermenging van die natuur
en die verdeeldheid van die persoon.
Ons die gelowiges eer hulle met die jaarlikse feeste
en verheerlik eendragtig Christus wat hulle verheerlik het.
                                          2



Die Goddraende Vaders het vandag eendragtig
die ongeskape Drie-eenheid as een God en Heer verkondig,
deur op gepaste wyse die eenvoud van die een natuur aan te toon
deur die gemeenskaplike wil en eenvoud van die energie,
en deur alles het hulle Hom bekend gemaak
as sonder begin of einde.
Daarom besing ons hulle as navolgers van die Apostels
wat ook almal hul Evangelie geleer het.

Eer aan die Vader en aan die Seun en aan die Heilige Gees.

Toon 6

Laat ons vandag die mistieke basuine van die Gees,
die Goddraende Vaders, besing,
wat in die kerk ‘n harmoniese melodie van teologie gesing het:
een Drie-eenheid, onveranderlike wese en Godheid,
die vernietigers van dwaling en voorvegters van reggelowiges,
wat altyd by die Here voorbidding doen
dat ons siele gered mag word.

Nou en altyd en tot in ewigheid.

Die Theotokion/Dogmatikon uit die Oktoig in die Toon van die Week

Hierna volg die Intog en O Blye Lig, die prokimenon van die dag en die volgende
Skriflesings.

Die lesing uit die Boek Genesis (14:14-20)


Toe Abram hoor dat sy neef as gevangene weggevoer is, het hy sy dienaars wat in
sy huis gebore is, getel, drie honderd en agtien, en hulle tot by Dan agtervolg, en hy
het hulle in die nag aangeval, hy en sy dienaars saam met hom, en hulle verslaan en
hulle agtervolg tot by Hoba wat links van Damaskus lê. En hy het al die ruitery van
Sodom teruggebring, en ook sy neef Lot en al sy goed teruggebring; en ook die
vroue en die volk. Ná sy terugkoms van die oorwinning op Kedor-Laómer en die
konings wat saam met hom was, het die koning van Sodom uitgetrek hom tegemoet
na die dal Sawe, dit is die Koningslaagte. En Melgisédek, die koning van Salem, wat
'n priester van God, die Allerhoogste, was, het brood en wyn gebring en hom
geseën en gesê: “Geseënd is Abram deur God, die Allerhoogste, wat die hemel en
aarde geskape het. En geseënd is God, die Allerhoogste, wat u vyande in u hand
gegee het.”

Die lesing uit die Boek Deuteronomium (1:8-11, 15-17)
                                            3


En Moses het vir die seuns van Israel gesê: “Kyk, Ek het die land aan julle oorgegee;
gaan in en neem die land in besit wat ek aan julle vaders Abraham, Isak en Jakob
met 'n eed beloof het om dit aan hulle te gee en aan hulle nageslag ná hulle. En ek
het met julle in dié tyd gespreek en gesê: ‘Ek sal julle alleen nie kan dra nie. Die
Here julle God het julle vermenigvuldig; en kyk, julle is vandag soos die sterre van
die hemel in menigte. Mag die Here, die God van julle vaders, by julle byvoeg
duisend maal soveel as wat julle is, en julle seën soos Hy vir julle gesê het!’ Toe het
ek uit julle wyse en kundige en ervare manne geneem en hulle aangestel om oor
julle te heers, owerstes oor duisend en owerstes oor honderd en owerstes oor tien
en leermeesters vir julle regters.
En ek het in dié tyd aan julle regters bevel gegee en gesê: ‘Neem julle broers in
verhoor en oordeel regverdig tussen 'n man en sy broer en die vreemdeling wat by
hom is. Julle mag in die gereg nie partydig wees nie; julle moet klein sowel as groot
aanhoor; julle mag niemand ontsien nie, want die gereg is die saak van God.’”

Die lesing uit die Boek Deuteronomium (10:14-21)

Moses het vir die seuns van Israel gesê: “Kyk, aan die Here jou God behoort die
hemel, ook die hoogste hemel, die aarde en alles wat daarin is. Maar die Here het
jou vaders gekies om hulle lief te hê, en Hy het julle, hulle nageslag ná hulle, uit al
die volke uitverkies, soos dit vandag is. Besny dan die voorhuid van julle hart en
verhard julle nek nie verder nie. Want die Here julle God is die God van die gode en
die Here van die here; die grote, magtige en indrukwekkende God wat die persoon
nie aansien en geen geskenk aanneem nie; wat reg verskaf aan die vreemdeling en
die wees en die weduwee, en die vreemdeling liefhet, sodat Hy hom brood en klere
gee. Die Here jou God sal jy vrees, Hom alleen sal jy dien en Hom sal jy aanhang en
by sy Naam sweer. Hy is jou roem, en Hy is jou God wat hierdie groot en heerlike
dinge wat jou oë gesien het, aan jou gedoen het.”

Apostiga. Die stigiere van die Opstanding

Eer aan die Vader en aan die Seun en aan die Heilige Gees.

Toon 3 (Vir die Heilige Vaders)

Julle het streng bewaarders van die Apostoliese tradisies geword,
want deur reggelowig die eenwesenlikheid van die Drie-eenheid
as dogma neer te lê, o Heilige Vaders,
het julle die godslastering van Arius as ‘n sinode omvergewerp.
Ná hom het julle Makedonius wat teen die Gees geveg het, weerlê,
en Nektarius, Eutyches en Dioskoros veroordeel,
asook Sabellius en die leierlose Severus.
Ons vra, bid dat ons, van hul dwaling bevry,
ons lewens smetteloos in die geloof mag bewaar.

Nou en altyd en tot in ewigheid. Amen.

Theotokion – Toon 3 (Uit die Oktoig)
                                             4



Sonder saad het u volgens die wil van die Vader
deur die Goddelike Gees die Seun van God ontvang
wat voor alle eeue uit die Vader is sonder moeder
en het u geboorte geskenk aan Hom wat vir ons sonder ‘n vader uit u voortgekom
het,
en Hom as kind met melk gevoed.
Bid sonder ophou dat ons siele uit gevare gered mag word.

Apolitikia

Die Opstandingsapolitikion in die Toon van die Week

Eer aan die Vader en aan die Seun en aan die Heilige Gees.

Toon 8

Glorieryk is U, o Christus ons God,
wat ons heilige vaders as sterre op aarde gevestig het.
Deur hulle rig U ons op die ware geloof.
O Albarmhartige, eer aan U.

Nou en altyd en tot in ewigheid. Amen.

Theotokion – Toon (uit die Oktoig)

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.

Die Veranderlike vir die Mettediens

Apolitikia

Die Opstandingsapolitikion in die Toon van die Week

Eer aan die Vader en aan die Seun en aan die Heilige Gees.

Toon 8

Glorieryk is U, o Christus ons God,
wat ons heilige vaders as sterre op aarde gevestig het.
                                            5


Deur hulle rig U ons op die ware geloof.
O Albarmhartige, eer aan U.

Nou en altyd en tot in ewigheid. Amen.

Theotokion – Toon 8 (uit die Oktoig)

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.

Na die Psalmlesings en Kathismata uit die Oktoig, die Evlogitaria. Na die Anabatmi
en die gebruiklike orde vir die Oggendevangelie, sê ons die Kanon van die
Opstanding om vier troparia in elke Ode te maak, en van die Theotokos om twee
troparia te maak, en van die Heilige Vaders om ag troparia te maak. Voor elke
troparion sê ons “Heilige Vaders, bid vir ons.”

(moet nog vertaal word)

Na die Derde Ode en Klein Litanie

Kathisma – Toon 4

O salige Vaders,
julle is waarlik aan die wêreld as hoogheldere ligbakens
van Christus se waarheid op aarde geopenbaar,
deurdat julle die ketterye van die smalende godslasteraars gesmelt
en die vlammende verwarrings van die spotters gedoof het.
Daarom, as hiërarge van Christus,
bid dat ons gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Aanvaar spoedig ons smeekbedes, o Koningin,
en bring dit na u Seun en God, o al-onskuldige Meesteres.
Beëindig die moeilikhede van hulle wat hul tot u haas,
Bring die liste tot bedaring en werp die oormoed omver
van die goddeloses wat die wapen teen u dienaars opneem.

Na die Sesde Ode en Klein Litanie

Kontakion van die Vaders – Toon 8
                                             6


Die verkondiging van die Apostels
en die dogmas van die Vaders
het vir die Kerk die een geloof versterk.
Omdat sy die kleed van waarheid dra
wat geweef is uit die teologie van bo,
gee sy juiste onderrig in en verheerlik sy
die groot misterie van reggelowigheid.

Ikos

Laat ons luister na die Kerk van God waar sy in verhewe verkondiging uitroep:
Laat hy wat dors het, kom en drink. Die mengbak wat ek dra, is die mengak van
wysheid. Ek het die drank daarvan gemeng met die woord van waarheid, en nie die
water van teenspraak nie, maar van belydenis, gegiet. Die teenswoordige Israel
drink daarvan en sien God waar Hy sê: Aanskou, aanskou dat dit Ek is, en Ek het
nie verander nie.
Ek is eerste God, en ook hierna, en buiten My is daar hoegenaamd geen ander nie.
Die wat hieraan deel het, sal vermenigvuldig word en hulle sal die groot misterie van
reggelowigheid prys.

Die Sinaksarion van die dag en dan:

Op dieselfde dag vier ons die Gedagtenis van die 630 Goddraende Vaders van die
Vierde Ekumeniese Sinode in Chalcedon.

Verse

O ligdraende sterre van die geestelike son,
verlig my verstand met jul strale.

Deur die gebede van die heilige Vaders, o God, ontferm U oor ons. Amen.

Eksapostilarion - Toon 2

Waar ons vandag die gedagtenis
van die Goddelike Vaders vier,
bid ons, o Albarmhartige Here,
red deur hul smeekbedes
u volk van die onheil van ketterye
en ag ons almal waardig
om die Vader, Woord en Alheilige Gees te verheerlik.

Theotokion

O Al-onskuldige,
op onuitspreeklike wyse het u geboorte geskenk
aan God, met twee wille en twee nature,
maar een in persoon,
wat om ons ontwil uit vrye wil arm geword het,
selfs tot die Kruis,
                                           7


en deur sy Opstanding uit die dode
ons die rykdom van die Godheid geskenk het.

Die Lofpsalms

Ons maak voorsiening vir vier stigiere van die Opstanding in die Toon van die Week
en dan die volgende troparia

Toon 6 (soos tydens die Sondag van die Heilige Vaders van Nicea)

Ná hulle al die sielskennis saamgevoeg
en deur die Goddelike Gees saam ondersoek het,
het die eerwaardige Vaders die salige en eerwaardige Belydenis
met deur-God-geskrewe woorde uitgekerf,
waarin hulle baie duidelik leer
dat die Woord beginloos saam die Verwekker,
en waarlik een in wese met Hom is,
in duidelike navolging van die leringe van die Apostels,
hulle, die beroemde, algeseëndes, en waarlik Godgesindes.

Vers. Loof Hom met welluidende simbale, loof Hom met simbale van blydskap. Laat alles
      wat asem het die Here loof.

Ná hulle al die sielskennis saamgevoeg
en deur die Goddelike Gees saam ondersoek het,
het die eerwaardige Vaders die salige en eerwaardige Belydenis
met deur-God-geskrewe woorde uitgekerf,
waarin hulle baie duidelik leer
dat die Woord beginloos saam die Verwekker,
en waarlik een in wese met Hom is,
in duidelike navolging van die leringe van die Apostels,
hulle, die beroemde, algeseëndes, en waarlik Godgesindes.

Vers. Lofwaardig is U, o Here, die God van ons Vaders.

Ná hulle die volle geestelike glinstering van die Heilige Gees ontvang het,
het hulle as verkondigers van Christus, deur God geinspireer,
met besieling die bonatuurlike orakel gespreek,
wat min van woorde, maar ryk in insig is,
as die salige verdedigers van die evangeliese leerstellinge
en die vrome oorleweringe.
Ná hulle van bo ‘n duidelike openbaring daaroor ontvang het,
is hulle verlig en het hulle ‘n omskrywing wat hulle deur God geleer is, neergelê.

Vers. Bring al sy heiliges vir Hom bymekaar, wat sy verbond by offers gesluit het.
(Ps. 49:5)
                                         8


Ná hulle al hul pastorale kennis byeengebring
en nou heel regmatig die mees geregverdige drif opgerui het,
het die Heilige Herders,
as die mees egte dienaars van Christus,
en allerheilige ingewydenes van die geïnspireerde boodskap,
die bose pesdraende wolwe verdryf deur die slinger van die Gees,
deur hulle uit die volheid van die Kerk te slinger,
as diegene wat na hul dood geval het en ongeneeslik siek is.

Eer aan die Vader en aan die Seun en aan die Heilige Geesnou en altyd en tot in
ewigheid. Amen.

Toon 8 (soos tydens die Sondag van die Heilige Vaders van Nicea)

Die koor van die heilige Vaders
het hulle van die eindes van die wêreld gehaas
en die een wese en natuur van die Vader, Seun en Gees as dogma geleer,
en die geheimenis van die Teologie duidelik aan die Kerk oorgelewer.
Terwyl ons hulle loof, laat ons hulle salig noem en sê:
“O heilige slaglinie,
Godpredikende soldate van die Here se slagorde,
helder sterre van die geestelike uitspansel,
onvernietigbare vestings van die mistieke Sion,
Paradysblomme wat na salfolie ruik,
geheel goue monde van die Woord,
die roem van Nicea, die sieraad van die wêreld,
bid vurig vir ons siele.”

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood, Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie word gesing.
9
