                                          1


Menaion Desember 27 Die H. Protomartelaar Stefanus en ons Regverdige
Vader en Belyer Theodorus die Gebrandmerkte, broer van Theofanes die
Digter.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere vir die Protomartelaar.

Toon 4

Met jou gees verlig deur die genade van die Gees,
het jy in die gedaante van ‘n engel verskyn, o Stefanus,
daar jou innerlike glans aan jou liggaam deurgegee is
en jou siel die lig aan die aanskouers geopenbaar het.
Daardeur het jy die lig van kontemplasie verkry,
toe die hemel op sondelinge wyse vir jou geopen het,
o hoof en roem van Martelare.

Die klippereën het vir jou soos trappe en lere
vir ‘n hemelgang geword,
want toe jy dit bestyg,
sien jy die Here aan die regterhand van die Vader
waar Hy vir jou in sy lewebrengende regterhand
‘n kroon, waarna jy vernoem is, uithou.
As oorwinnaar staan jy langs Hom
en as hoogste spits onder Stryders.

Stralend deur tekens, wonders en leringe, o Stefanus,
het jy die vergadering van die wetteloses beteuel,
en toe jy deur hulle weggesleep en gestenig word,
het jy om vergifnis vir die moordenaars gebid,
in navolging van die Heiland se stem,
in Wie se hande jy jou allerheilige gees neergelê het.

Stigiere vir die Regverdige Theodorus - Toon 4

Tot die wonde van jou uitgewekenheid, o Regverdige,
is die wonde van jou ballingskap gevoeg,
deur die wreedheid van hom wat wederregtelik die wettige troon beset,
die grondveste van die geloof gruwelik verwar
en die vlekkelose ikoon van die Verlosser vernietig het.
Deur die Goddelike genade, o dienaar van Christus, het jy hom beskaam.

Nòg die gevangenis nòg die inperking,
nòg die duisternis sonder dag,
nòg die wonde en sweepslae, o Theodorus,
kon jou van jou liefde vir Christus skei..
Ook nie swaar chroniese siekte wat swaar was om te dra nie.
Ook nie gebrek aan voedsel nie, o Godsprekende.
                                           2


Maar onveranderlik het jy uitgehou
terwyl jy uitsien na die beloning van jou smarte.

Ontspanning in plaas van verdrukking,
genieting in plaas van smarte,
verligting in plaas van duisternis,
het die regverdige Beoordelaar jou geskenk.
In plaas van die skrif op jou gesig, o heerlike,
is jy in die Boek van die lewe ingeskryf.
Jy is jou plek by die Kerk van die eersgeborenes in die hoogste hemele aangewys
en met groot vreugde het jy na die fees van die Engele gegaan.

Eer aan die Vader en aan die Seun en aan die Heilige Gees.

Toon 2

Aan die Koning en Meester van die heelal
Wat op aarde gebore is,
word Stefanus as skitterende kroon gebied,
nie uit kosbare stene gemaak nie,
maar uit sy eie bloed getooi.
Maar kom, liefhebbers van die Martelare,
laat ons die liedblomme pluk
en ons hoofde daarmee ombind
en laat ons gesange sing en sê:
“O Protomartelaar van Christus God,
wie se siel met wysheid en genade versier is,
bid vir ons om vrede en sy groot barmhartigheid.”

Nou en altyd en tot in ewigheid. Amen.

Toon 2

'n Groot en vreemde wonder
is vandag volbring!
'n Maagd gee geboorte
en haar baarmoeder ondergaan geen bederf nie.
Die Woord word vlees gemaak,
maar is nie van die Vader geskei nie.
Engele betoon eer saam met herders,
en ons roep uit saam met hulle:
eer aan God in die hoogste
en vrede op aarde.

Apostiga – Toon 1

Laat ons Hom besing wat voor alle tye
uit die Vader voortgekom het
en as Seun altyd in die boesem van die Vader is,
maar in die laaste dae in die arms van ‘n Moeder soos op ‘n troon sit,
                                          3


en nou deur Engele, Herders en Wyse Manne aanbid word.

Vers. Die Here het vir my Here gesê: Sit aan my regterhand totdat Ek u vyande
      gemaak het 'n voetbank vir u voete.

Laat ons, die gelowiges, in Bethlehem byeenkom
en die Skepepr van almal sien
waar Hy in die krip lê,
en ook hulle uit die Chaldeërs
wat ‘n goeie gawe wat uit drie stowwe bestaan, bring,
soos vir ‘n Koning, en vir God
en vir Hom wat om ons ontwil tot op die derde dag dood sal wees.

Vers. Uit die moederskoot voor die daeraad het Ek U gegenereer (Ps. 109:3)

U is in die grot uit die Maagd gebore
en die Engeleskare het verskyn en uitgeroep:
“Eer aan U, o God in die hoogste hemele,
wat in die gedaante van ‘n slaaf gebore is,
en die wêreld herskep het
in die skoot van die Maagd en Moeder sonder ’n man.”

Eer aan die Vader en aan die Seun en aan die Heilige Gees.

Toon 6

As eerste onder die Martelare en Diakens
is jy bewys, o salige Stefanus,
sieraad van die Stryders, steun van gelowiges
en heerlikheid van die regverdiges.
Waar jy by die troon van Christus, die Koning van almal, staan,
bid ten behoewe van hulle wat jou eerwaardige gedagtenis vier
om vergifnis van ootredinge
en dat hulle die koninkryk van die hemele waardig geag mag word.

Nou en altyd en tot in ewigheid. Amen.

Toon 6

Al die Engele in die hemel dans en verheug hul vandag.
Die hele skepping spring van vreugde
oor die Heiland en Heer wat in Bethlehem gebore is.
Want die hele dwaling van die afgodery is beeindig
en Christus heers tot in ewigheid.

Apolitikion vir die Protomartelaar – Toon 4

Jou hoof is met ‘n koninklike hoofband gekroon
vanweë die stryd wat jy ter wille van Christus ons God verduur het,
o Voorste Stryder onder die Martelare.
                                          4


Want jy het die waansin van die Jode weerlê
en jou Verlosser aan die regterhand van die Vader gesien.
Smeek Hom daarom altyd ten behoewe van ons siele.

Eer aan die Vader en aan die Seun en aan die Heilige Gees.

Vir die Regverdige Theodorus - Toon 8

Gids van die Ortodoksie, leermeester van vroomheid en eerbied,
ligbaken van die wêreld, o wyse Theodorus,
God-geïnspireerde sieraad van monnike,
deur u leerstellinge het u almal verlig, o harp van die Gees.
Bid tot Christus God dat ons siele gered mag word.

Nou en altyd en tot in ewigheid. Amen.

Vir die Fees - Toon 4

U geboorte, o Christus ons God,
het die lig van kennis oor die wêreld laat opkom,
want daardeur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.

Die Veranderlike vir die Mettediens

Na die Eerste Psalmlesing, die Kathisma van die Fees.

Toon 1

O Jesus, wat in die hoogste hemele op ‘n vurige troon sit,
saam met die beginlose Vader en u Goddelike Gees,
dit was u welbehae om in die vlees gebore te word
uit ‘n Maagd wat geen ervaring van ‘n man het nie.
Daarom het ‘n ster U getoon
aan die Wyse Manne wat uit Persië kom.
Eer aan u algoeie Raad,
eer aan u Verskyning,
eer aan U wat so diep teenoor ons neergebuig het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     O Jesus, wat in die hoogste hemele op ‘n vurige troon sit…

Na die Tweede Pslamlesing, die Kathisma van die Heilige.
Toon 4
                                           5


Daar hy die fontein van die Gees
op mistieke wyse in die hart bekom het,
het die Protomartelaar van Christus
waarlik die aanmatiging van die Jode bestraf.
Vervul met die volheid van wysheid en genade,
het die glorieryke aan hulle getoon
dat die Seun van God uit die saad van Dawid voortgespruit het.
O driemaal salige, red deur jou gebede
hulle wat jou eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees.

Toon 4

Hoe is Hy deur ‘n skoot omvat
wat deur niks omvat kan word nie?
Hoe is Hy in die arms van sy Moeder,
wat in die boesem van die Vader is?
Dit alles gebeur soos Hy geweet het,
soos Hy dit gewil het
en soos dit sy welbehae was.
Want hoewel Hy sonder vlees was,
het Hy uit vrye wil vlees geword.
En Hy wat Is, het om ons ontwil geword wat Hy nie was nie,
En sonder om afstand te doen van sy natuur,
het Hy ons stof deelagtig geword.
Christus is tweevoudig gebore
omdat Hy die wêreld daarbo wou vul.

Psalm 50 en die Kanons van die Fees en die Heiliges (moet nog vertaal word)

Na die Derde Ode die volgende Kathisma

Toon 1

O Apostel van Christus, en eerste onder die Diakens,
wyse eerste Stryder en kruin van die Martelare,
jy het die eindes van die wêreld geheilig deur jou worstelstryd
en die siele van mense deur jou wonders verlig.
Red hulle wat jou eer van allerhande gevare,
o alomgeëerde Stefanus.

Eer aan die Vader en aan die Seun en aan die Heilige Gees.

Van die Regverdige
                                          6


Toon 3

Jy het ‘n vrymoedige mond geblyk te wees
en op grootmoedige wyse die tiran se oormoed beskaam
deur jou volharding in jou worstelstryd.
Want toe jou gesig gebrandmerk is, Theodorus,
ter wille van die aleerwaardige ikoon van Christus,
het jy almal gesterk om dit te eer en te verheerlik,
terwyl jy vir ons om sy groot barmhartigheid vra.

Nou en altyd en tot in ewigheid. Amen.

Toon 3

‘n Sonderlinge wonder het vandag gebeur,
want ons Heiland het om ons ontwil
in die grot in die vlees uit ‘n Maagd verskyn,
soos net Hy self weet hoe.
Wyse Manne het Hom met geskenke soos ‘n Koning vereer.
Herders het Hom saam Engele verheerlik.
Saam met hulle roep ook ons tot Hom uit:
“Eer aan Hom wat vir ons mens geword het.”

Kontakion van die Protomartelaar – Toon 3

Gister het die Meester in die vlees by ons aangekom
en vandag het sy dienaar die vlees verlaat;
want gister is Hy wat as koning regeer in die vlees gebore,
maar vandag word sy dienaar gestenig.
En om sy ontwil word hy vervolmaak,
hy, die Protomartelaar, die heilige Stefanus.

Ikos

Soos ‘n ligtende ster het die Protomartelaar Stefanus vandag
saam met die geboorte van Christus sy lig laat straal,
en flitsend al die eindes van die wêreld verlig.
Op sy eie het hy al die goddeloosheid van die Jode tot niet gemaak,
deur hulle met woorde van wysheid te bestraf
en uit die Skrifte met hulle te redetwis.
En deur hulle te oortuig dat Jesus wat uit die Maagd gebore is,
self die Seun van God is, het hy hulle goddelose boosheid beskaam,
hy, die Protomartelaar, die heilige Stefanus.

Sinaksarion

Op die 27ste van vandeesmaand, die gedagtenis aan die Heilige Apostel,
Protomartelaar en Aartsdiaken Stefanus, een van die sewe Diakens.

Verse.        Met kranse van woorde, soos kosbare stene,
                                         7


             kroon ek Stefanus, wat die klippe reeds gekroon het.

Op die 27ste het ‘n klippelot Stefanus weggeneem.

Op dieselfde dag, die Gedagtenis aan ons Regverdige Vader, Theodorus die
Gebrandmerkte, broer van Theofanes die Digter.

Op dieselfde dag, die Gedagtenis aan ons Regverdige Vader Theodorus,
aartsbiskop van Konstantinopel.

Op dieselfde dag, die Gedagtenis aan die Heilige Hiëromartelaar Mawrikios en die
sewentig Martelare saam met hom.

Deur hul heilige gebede, o God, ontferm U oor ons en red ons. Amen.

Eksapostilarion van die Protomartelaar – Toon 3

Aan U as Koning is Stefanus as lewende kroon opgedra,
daar hy nou uit die vlees heengegaan het
na die Almagtige God wat in die vlees kom woon het,
om Wie se ontwil hy ook die stryd glorieryk volvoer het.

Toon 2

Waarlik vol Goddelike genade en krag,
het hy deur wonders te doen die hordes Goddoders bestraf
aangesien hulle hul aan vergeefse dinge toewy.
Met verhewe taal het Stefanus oor God gespreek en gesê:
“Nou sien ek Jesus aan die regterhand van die Vader staan.”
Gestenig het hy kroondraend tot Hom opgegaan.

Van die Fees en die Protomartelaar

Nou word die Woord wat saam met die Vader ewig is
en sy natuur en troon deelagtig is
as kind uit ‘n Maagd in Bethlehem gebore.
Ná die Protomartelaar Hom duidelik as God en Verlosser verkondig het,
verheug hy hom om deur moordbesoedelde hande gestenig te word
en kroondraend gaan hy in heerlikheid op na Hom.

By die Lofpsalms

Ons maak voorsiening vir 6 Verse, en sing stigiere van die Heilige Stefanus.

Toon 1 – deur Cyprianus

Laat ons die gelowiges vir die Protomartelaar
‘n oorwinningskroon uit geestelike blomme vleg.
Want hy het die weg van Martelare voorberei
en met vreugde uitgeroep:
                                          8


“Kyk, ek sien die hemele geopen
en die Seun van God aan die regterhand van die onsienlike Vader staan.”

Toon 2 – deur Anatolius

Jy het jou met heiligheid beklee, salige Stefanus,
Protomartelaar en Protodiaken,
metgesel van die Engele.
Smeek en bid vir ons by die Heiland,
die sondelose Heer.

Eerste onder Diakens, alheilige Stefanus,
is jy ook as eerste onder Martelare bewys.
Want jy het ‘n weg vir die Heiliges geword
en baie Martelare na die Here gelei.
Daarom het die hemel vir jou geopen
en het God aan jou verskyn.
Smeek hom dat ons siele gered mag word.

Laat ons op waardige wyse
die Protomartelaar en edele dienaar van Christus,
Stefanus die Protodiaken, eer.
Want waar hy tussen die wetteloses staan,
het hy die Seun aan die regterhand van die Vader gesien.

Toon 4 – deur Johannes die Monnik

O glorieryke Stefanus, burger van die hemel,
salige dienaar van Christus,
doen voorbidding vir ons siele.

Stefanus, die voortreflike eerstelingoffer van die Martelare,
wat vol genade en krag was
en groot tekens en wonders onder die volk gedoen het,
is deur wetteloses gestenig.
Maar hy het soos ‘n Engel gestraal
en die heerlikheid van U wat vir ons vlees geword het
aan die regterhand van mag gesien.
En deur die Gees van genade is hy in die hemele opgeneem.
En daarom, waar hy by die kore van die Engele woon,
bid hy dat ons siele gered mag word.

Eer aan die Vader en aan die Seun en aan die Heilige Gees.

Toon 5 – deur Cyprianus

O Protomartelaar, Apostel en Protodiaken,
die ingang van die Martelare,
die heerlikhied van die Regverdiges
en roem van die Apostels.
                                          9


Waar jy in die strydperk staan,
het jy die hemele geopen gesien
asook die Seun van God
wat aan die regterhand van die onsienlike Vader staan.
Daarom, terwyl jou gesig soos dié van ‘n Engel straal,
het jy met vreugde uitgeroep ten behoewe van hulle wat jou stenig:
“Reken hulle hierdie sonde nie toe nie.”
Vra nou vir hulle wat jou uit liefde prys
om versoening van sondes en groot barmhartigheid.

Nou en altyd en tot in ewigheid. Amen.

Toon 5 - deur Johannes die Monnik.

Onbegryplik is die misterie wat vandag in Bethlehem voltrek is!
Die onsienlike word gesien.
Hy wat sonder vlees is, neem vlees aan.
Die Woord neem in omvang toe.
En Hy wat is word wat Hy nie was nie.
‘n Maagd baar in ‘n grot ‘n jong Kind, die Skepper van die natuur.
Deur ‘n krip word die hemelse troon uitgebeeld.
Vee beeld die bystand van die Gerubim uit.
Herders verwonder hulle.
Wyse Manne bring geskenke.
Engele sing en sê:
“Eer aan God in die hoogste hemele, en vrede op aarde.
Want Emmanuel het, sonder om verandering te ondergaan,
‘n welbehae in die mens gehad.”

Apostiga – Stigiere van die Fees

Toon 1

Toe die Alreine die Skepper sien
waar sy Hom in haar arms hou,
het sy gesê:
“O, my dierbaarste Kind,
hoe sien ek U as ‘n pasgeborene
sonder dat ek u oneindige selfvernedering kan begryp?
Ek besing u mag, ek eer u goedhartigheid
waardeur U gekom het om die wêreld te red.”

Vers: Die Here het tot my Here gespreek: Sit aan my regterhand, totdat Ek u
      vyande maak ‘n voetbank vir u voete.

“Verheug u, o Moeder,
waar u My as ‘n pasgeborene in u arms sien rus.
Want Ek het gekom om die hele wêreld te red,
en ook Adam wat ek gevorm het,
                                         10


maar wat deur die allerbose raad van die slang van die boom geproe het
en van die genot van die Paradys uitgewerp is en bedorwe geraak het.”


Vers: Uit die skoot het ek U voorgebring, voor die môrester. Die Here het gesweer
      en dit sal Hom nie berou nie.

“Ek sien U wat bo alle volmaaktheid is in ‘n krip lê,
maar ek kan die onuitspreeklike diepte van die misterie nie begryp nie.
Hoe het ek ná die geboorte onbedorwe gebly
en die wette van die natuur oorstyg?
Watter lof moet ek daarom aan U bring?
Hoe moet ek U verheerlik?” het die jonge Maagd gesê.

Eer aan die Vader en aan die Seun en aan die Heilige Gees.

Toon 8 – deur Cyprianus

Verheug jou in die Here, kroondraende Stefanus,
die navolger van die Meester.
Want jy het die Protomartelaar van Christus ons Koning geword
en die dwaling van die wettelose Jode tot ‘n einde gebring.
Bid vir ons by die Heer.

Nou en altyd en tot in ewigheid. Amen.

Van die Fees – Toon 8

‘n Sonderlinge misterie word vandag bewerk!
Die natuur word vernuwe en God word mens.
Wat Hy was het Hy gebly
en wat Hy nie was nie, het Hy aangeneem,
sonder om vermenging of verdeling te ondergaan.

Die res van die Mettediens, soos gewoonlik, en die Wegsending.

Die Veranderlike vir die Goddelike Liturgie

Prokimenon – Toon 8 (Ps. 18)

Oor die hele aarde het sy stem uitgegaan en tot by die eindes van die wêreld sy
woorde.

Vers: Die hemele vertel die eer van God, en die uitspansel verkondig die werk van
      sy hande.

Die Lesing uit die Handelinge van die Apostels (6:8-7:5, 47-60)
                                          11


In daardie dae het Stéfanus, vol van geloof en krag, groot wonders en tekens onder
die volk gedoen. En daar het sommige van die sogenaamde sinagoge van die
Libertyne opgestaan, en van die Cirenéërs en Alexandryne, en van die manne van
Cilícië en Asië, en hulle het met Stéfanus geredetwis. Maar hulle kon die wysheid en
die Gees waardeur hy gespreek het, nie weerstaan nie. Toe het hulle manne
opgestook om te sê: Ons het hom lasterlike dinge hoor praat teen Moses en teen
God. En hulle het die volk en die ouderlinge en die skrifgeleerdes in beweging
gebring en op hom afgekom en hom gegryp en voor die Raad gebring. En hulle het
valse getuies laat optree om te sê: Dié man hou nie op om lasterlike dinge te praat
teen hierdie heilige plek en die wet nie. Want ons het hom hoor sê: Hierdie Jesus,
die Nasaréner, sal hierdie plek afbreek en die sedes wat Moses aan ons oorgelewer
het, verander. En terwyl almal wat in die Raad sit, hul oë stip op hom hou, sien hulle
dat sy gesig soos die gesig van ‘n engel was.

Toe sê die hoëpriester: Is hierdie dinge dan so? En hy sê: Broeders en vaders,
luister! Die God van die heerlikheid het verskyn aan ons vader Abraham toe hy in
Mesopotamië was, voordat hy in Haran gewoon het, en vir hom gesê: Trek uit jou
land en uit jou familie, en kom na die land wat Ek jou sal wys. Toe het hy getrek uit
die land van die Chaldéërs en in Haran gaan woon; en na die dood van sy vader het
Hy hom daarvandaan laat verhuis na hierdie land waar julle nou woon. En Hy het
hom geen erfdeel daarin gegee nie, selfs nie ‘n voetbreed nie, maar Hy het belowe
om dit aan hom en sy nageslag ná hom as eiendom te gee, toe hy nog geen kind
gehad het nie.

En Salomo het ‘n huis vir Hom gebou. Maar die Allerhoogste woon nie in tempels
wat met hande gemaak is nie, soos die profeet sê: Die hemel is my troon en die
aarde die voetbank vir my voete. Watter soort huis sal julle vir My bou, sê die Here,
of hoedanig is die plek van my rus? Het my hand nie al hierdie dinge gemaak nie?
Julle hardnekkiges en onbesnedenes van hart en ore, julle weerstaan altyd die
Heilige Gees; net soos julle vaders, so ook julle. Watter een van die profete het julle
vaders nie vervolg nie? Ja, hulle het dié gedood wat vooraf die koms verkondig het
van die Regverdige, van wie julle nou verraaiers en moordenaars geword het; julle
wat die wet deur die beskikkinge van engele ontvang het en tog nie onderhou het
nie! En toe hulle dit hoor, was hulle woedend in hul harte en het teen hom op die
tande gekners. Maar hy was vol van die Heilige Gees en het die oë na die hemel
gehou en die heerlikheid van God gesien en Jesus wat staan aan die regterhand van
God. En hy het gesê: Kyk, ek sien die hemele geopend en die Seun van die mens
aan die regterhand van God staan. Maar hulle het met ‘n groot stem geskreeu en
hulle ore toegestop en soos een man op hom aangestorm. En hulle het hom
buitekant die stad uitgewerp en hom gestenig; en die getuies het hulle klere neergelê
by die voete van ‘n jongman met die naam van Saulus. En hulle het Stéfanus
gestenig terwyl hy die Here aanroep en sê: Here Jesus, ontvang my gees! En hy het
op sy knieë neergeval en met ‘n groot stem uitgeroep: Here, reken hulle hierdie
sonde nie toe nie! En met dié woorde het hy ontslaap.

Halleluja (3x) Toon 1 (Ps. 88)

Die hemele bely u wonderdade, Here, en u waarheid in die samekoms van die
heiliges.
                                         12


Vers: God is verheerlik in die raad van die heiliges, groot en ontsagwekkend
      teenoor almal wat rondom Hom is.

Die Lesing uit die Evangelie volgens Matthéüs (21:33-42)

Die Here het hierdie gelykenis vertel: Daar was ‘n sekere huisheer wat ‘n wingerd
geplant het…

Kommunielied:
Oor die hele aarde het sy stem uitgegaan en tot by die eindes van die wêreld sy
woorde. Halleluja.
