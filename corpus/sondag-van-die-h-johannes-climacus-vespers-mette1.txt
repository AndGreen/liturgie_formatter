                                       1


Triodion: Die Veranderlike vir die Vesperdiens en Mette vir die Sondag van
die H. Johannes Climacus (Vierde Sondag van die Vas)

Vespers: Sondag van die H. Johannes Climacus

Na Heer, ek het U aangeroep in die Toon van die Week gesing is, word 6 stigiere
van die Opstanding in dieselfde Toon gesing, en daarna die volgende drie
stigiere, waarvan die eerste herhaal word, om saam 10 stigiere te maak.

Toon 8

1.

Gewyde Vader, Johannes,
God se lof was waarlik voortdurend in jou mond.
Jy het die woorde deur God ingegee, bestudeer
wat ons die asketiese lewe leer beoefen
en ryk geword in die genade wat daaruit opwel.
So het jy salig geword,
en die voornemens van al die goddeloses omvergewerp.

2.
Herhaal: Gewyde Vader, Johannes, …

3.

Roemryke Vader Johannes,
deur die fonteine van jou trane het jy jou siel gereinig;
deur nagwake het jy jou met God versoen
en is op vleuels omhoog gevoer na sy liefde en Skoonheid.
Dit geniet jy nou tereg in ewigheid,
in oneindige vreugde,
saam met jou medestryders,
o Godgesinde Heilige.

4.

Gewyde Vader Johannes
op die vleuels van geloof het jy jou gees na God omhoog gevoer;
jy het die onstandvastigheid van die wêreldse verwardheid verag:
jou kruis het jy opgeneem
en Hom wat alles sien, gevolg.
Die liggaam wat so moeilik te beteul is,
het jy aan die rede diensbaar gemaak
deur die beoefening van die askese
in die krag van die Goddelike Gees.
                                         2


Na Eer aan die Vader en aan die Seun en aan die Heilige Gees.

Toon 5

Gewyde Vader
toe jy die stem van die Evangelie van die Here hoor,
het jy die wêreld verlaat.
Rykdom en roem het jy as niks geag,
en so het jy tot almal geroep:
“Bemin God en julle sal ewige genade vind:
Gee aan niks die voorkeur bo sy liefde nie,
sodat julle wanneer Hy in sy heerlikheid kom,
rus mag vind met al sy Heiliges.”
Behoed en red ons, o Christus,
deur hul gebede.

Dan die Theotokion (Dogmatikon) in die Toon van die Week, gevolg deur O Blye
Lig…en die Prokimenon van die Dag, Die Here is koning…

Indien die Litie/Artoklasia gevier word, word die stigiere van die Heilige aan wie
die Kerk toegewy is, gesing,

Apostiga: die stigiere van die Opstanding in die Toon van die Week.

Na Eer aan die Vader en aan die Seun en aan die Heilige Gees.

Toon 2 (vir die Heilige)

Laat ons Johannes eer,
die engel op aarde, die man van God in die hemele,
die sieraad van die wêreld, die behae in die goeie en in die deugde,
die roem van askete,
want geplant in die huis van God,
het hy in geregtigheid gebloei soos ‘n seder in die woestyn
en het Christus se kuddes redelike skape in toegewydheid en geregtigheid laat
toeneem.

Nou en altyd en tot in ewigheid. Amen.

Theotokion

Toon 2

O nuwe wonder wat alle vroeëre wonders te bowe gaan!
Want wie het al gehoor van ‘n moeder wat sonder ‘n man gebaar het
en wat Hom in haar arms gedra het wat die hele skepping omvat?
                                         3


Dit wat ontvang is, is die Raad van God.
Hom het u as Kind in u arms gedra, o Alreine,
en teenoor Hom het u ‘n moeder se vrymoedigheid bekom.
Hou nie op om in te tree ten behoewe van hulle wat u eer,
dat Hy Hom oor ons mag ontferm en ons siele mag red.

Naas die Apolitikion van die Opstanding in die Toon van die Week, ook die
volgende Apolitikion

Toon 8

Die stroom van jou trane het die onvrugbare woestyn bewerk,
en deur jou sugte uit die diepte het jou arbeid honderdvoudig vrug gedra.
So het jy, ons heilige vader Johhannes, 'n ster geword
wat die hele wêreld verlig deur jou wonders.
Bid tot Christus ons God dat ons siele gered mag word.

Indien daar nie ander Apolitikia is nie, die volgende Theotokion:

Toon 8

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.


Die Mette vir die Sondag van die H. Johannes Climacus

Na die Ses Psalms en die Vredeslitanie sing ons Die Here is God in die Toon
van die Week gevolg deur die Opstandingsapolitikion, die Apolitikion Die stroom
van jou trane het die onvrugbare woestyn bewerk …in Toon 8 en die
gepaardgaande Theotokion uit die Oktoig, soos hierbo:

Daarna die Klein Litanie en die Kathismata in die Toon van die Week, en daarna
die Evlogitaria/Lofprysinge van die Opstanding, nog ‘n Klein Litanie, die Hipakoï
en die Anavathmi en Prokimenon in die Toon van die Week.

Daarna volg die Oggendevangelie, Nou dat ons die Opstanding van Christus
aanskou het…, Psalm 50 en daarna:
                                         4


Toon 8

Eer aan die Vader en aan die Seun en aan die Heilige Gees.

Open vir my die deure van bekering, o Leweskenker,
want my siel gaan vroeg na u heilige Tempel,
geklee in die tempel van my liggaam wat heeltemal bevlek is.
Maar daar U medelydend is,
reinig my deur u deernisvolle barmhartigheid.

Nou en altyd en tot in ewigheid. Amen.

Lei my op die weë van verlossing, o Theotokos,
want ek het my siel met skandelike sondes bevuil
en my lewe met traagheid verkwis.
Maar deur u gebede
Reinig my van alle onreinheid.

Toon 6

Ontferm U oor my, o God, volgens u groot barmhartigheid
en wis volgens die oorvloed van u medelye my oortreding uit.

As ek, ellendige, dink aan die menigte van my aaklige dade,
sidder ek vir die vreeswekkende oordeelsdag.
Maar met vertroue op u ontfermende mededoë
roep ek soos Dawid tot U:
Ontferm U oor my, o God,
volgens u groot barmhartigheid.

Naas die Kanon van die Opstanding in die Toon van die Week, dié van die
Theotokos in die Toon van die Week, is daar ook die Kanon van die Triodion in
Toon 5 en dié van die Heilige in Toon 8, wat nog nie vertaal is nie. Na die Derde
Ode volg:

Kathisma Toon 5

Waar ons u vlekkelose Kruis as wapen van verlossing vashou, ons Heiland,
roep ons daardeur tot U:
Red ons, o God van almal,
wat uit vrye wil vir ons gely het,
daar U ryk aan barmhartigheid is.

Eer aan die Vader en aan die Seun en aan die Heilige Gees.

Kathisma van die Heilige
                                         5


Toon 4

Daar jy duidelik standvastig in die deugde gestraal het,
het jy in Godvresenheid na die hemel opgegaan,
na die onmeetlike diepte van kontemplasie.
Jy het al die hinderlae van die demone opgeteken,
en jy bewaar die mensdom van hul smadelike behandeling,
O Johannes, leer van die deugde.
En nou bid jy dat jou dienaars gered mag word.

Nou en altyd en tot in ewigheid. Amen.

Theotokion – Toon 4

Hy wat op die troon van die Gerubs sit
en in die boesem van die Vader woon
sit in die vlees in u skoot, o Meesteres,
soos op sy heilige troon.
Want as God heers Hy oor al die nasies
en verstandig besing ons Hom nou.
Smeek Hom dat u dienaars gered mag word.

Kontakion - Toon 4 (word gelees)

Op die kruin van onthouding
het die Heer jou geplaas,
as die waaragtige ster wat nie dwaal nie,
en wat die eindes van die aarde met jou lig begelei,
ons wegwyser, Vader Johannes.

Ikos. (word gelees)

Deur jou deugde het jy jou waarlik ‘n woning van God gemaak, o vader,
en dit duidelik met geloof, hoop en liefde versier
soos met goud wat van ver af glinster:
Jy het die Goddelike voorskrifte uiteengesit,
met onthouding askese beoefen, soos iemand wat nie in die vlees is nie
en wysheid, dapperheid, en selfbeheersing verwerf,
soos ook nederigheid, waardeur jy verhef is.
Daarom is jy ook verlig deur jou ewigdurende gebede
En het jy die hemel se tentwonings ontvang,
Ons wegwyser, vader Johannes.

Die Sinaksarion van die Menaion en daarna van die Sondag van die H.
Johannes Climacus
                                        6


Op dieselfde dag, die Vierde Sondag van die Vastyd, gedenk ons ons Heilige
Vader Johannes, die skrywer van Die Leer.

Verse:       Johannes wat dood is ten opsigte van die vlees en tog lewe,
             lewe vir ewig, en hoewel hy dood skyn te wees, sonder asem,
             laat hy ons tydens sy opgang die boek, Die Leer, na en toon ons
             sy weg na Bowe.

Deur sy gebede, o God, ontferm U oor ons red ons. Amen.

Katawasias – Toon 4

Eerste Katawasia

Ek sal my mond oopmaak
en dit sal met die Gees vervul word,
en ek sal ‘n woord uiter tot die Koningin en Moeder;
ek sal gesien word waar ek stralend feesvier
en sal my verheug en al haar wonders besing.

Derde Katwasia

O Theotokos,
as lewende en oorvloedige bron,
versterk hulle wat in geestelike gemeenskap verenig is
en u lof besing,
en deur u Godgegewe heerlikheid,
ag hulle waardig vir krone van heerlikheid.

Vierde Katawasia

Toe hy die onnaspeurlike Goddelike raad
van u vleeswording uit die Maagd begryp, o Allerhoogste,
het die Profeet Hábakuk uitgeroep:
“Eer aan u mag, o Here.”

Vyfde Katawasia

Die heelal was verwonderd
oor u Godgegewe heerlikheid.
Want u, o Maagd, wat die huwelik nie geken het nie,
het Hom wat God oor almal is in u skoot gedra
en die ewige Seun gebaar,
wat almal wat u besing met verlossing beloon.

Sesde Katawasia
                                       7



Terwyl ons met 'n godvresende gemoed
hierdie heilige en aleerbiedwaardige fees van die Moeder van God vier,
kom laat ons hande klap
en die God wat uit haar gebore is, verheerlik.

Sewende Katwasia

Die Godvresendes het nie die skepping bo die Skepper aanbid nie,
maar manmoedig die dreiging van die vuur vertrap
en met vreugde gesing:
O hoogbesonge Here en God van ons Vaders, lofwaardig is U.

Ons prys, loof en aanbid die Here, en besing en verhef Hom tot in ewigheid.

Agste Katawasia.

Die Seun van die Theotokos
het die reine Jongelinge in die oond gered,
destyds as voorafbeelding van die teenwoordige werklikheid.
Hy bring die hele wêreld byeen om te sing:
Loof die Here, al sy werke,
en verhef Hom tot in alle ewigheid.

Diaken       Ons vereer die Theotokos en Moeder van die Lig met liedere en
             verheerlik haar.

Die diaken* bewierook die heiligdom, ikonostasis, naaf en Volk.

Die Magnificat

My siel maak die Here groot…ens.

Negende Katawasia.

Laat alle aardgeborenes
stralend opspring in die gees
en die skaar van onstoflike geestelike wesens feesvier
terwyl hulle die heilige fees van die Moeder van God eer
en laat hulle roep: “Verheug u, al-salige Theotokos,
reine Immermaagd.”

Die Klein Litanie en daarna:

Heilig is die Here ons God. (drie maal)
Verhef die Here ons God, want heilg is Hy.
                                         8



Die Ekapostilarion van die Opstanding in die Toon van die Week

Eksapostilaria van die H. Johannes Climacus – Toon 2

Eer aan die Vader en aan die Seun en aan die Heilige Gees.

 Jy het jou van die behaaglikheid van die wêreld afgewend as iets moeisaams,
en deur die vlees deur vas te laat verwelk
het jy die krag van jou siel vernuwe,
en ryk geword in hemelse heerlikheid, o besonge Heilige.
Hou daarom nie op om vir ons te bid nie, o Johannes.

Nou en altyd en tot in ewigheid. Amen.

Theotokion

Ons wat deur u gered is, o Meesteres
bely u tereg as Theotokos.
Want op onuitspreeklke wyse het u God gebaar
wat deur die Kruis die dood vernietig
en die menigte Heiliges na Homself getrek het.
Saam met hulle loof ons u, o Maagd.

Lofpsalms: ag stigiere van die Opstanding in die toon van die week en dan

Eer aan die Vader en aan die Seun en aan die Heilige Gees.

Toon 1

Kom laat ons in die mistieke wingerd werk,
en daar die vrugte van bekering voortbring.
Laat ons ons nie met kos en drank vermoei nie,
maar laat ons deur gebed en vas die deugde berei.
Die Here wat daarin’n behae het,
gee ‘n denarius vir die arbeid,
waardeur Hy ons siele verlos van die skuld van die sonde,
Hy wat alleen ryk aan barmhartigheid is.

Nou en altyd en tot in ewigheid. Amen.


Theotokion
Hooggeseënd is U, o Maagd Theotokos,
want deur Hom wat uit u vlees aangeneem het
is die Doderyk gevange geneem,
                                      9


Adam teruggeroep, die vloek gedood,
Eva bevry, die dood doodgemaak,
en ons lewend gemaak.
Daarom roep ons met lofgesange:
Lofwaardig is U, Christus ons God,
wat dit so gewil het.
Eer aan U.

Die Groot Doksologie, en wat daarop volg.
