                 DIE MISTERIE VAN DIE HEILIGE DOOP
             GEBED BY DIE OPNEEM VAN 'N KATKISANT
Die priester, geklee in rason, epitragilion en felonion, blaas oor die gesig(te) van die
persoon/persone wat gedoop gaan word en maak drie maal met die hand die teken van
die Kruis op sy/haar/hul voorkop en bors:

Priester     In die naam van die Vader en van die Seun en van die Heilige Gees. (3x)

Volk         Amen.

Priester     Geseënd is ons God, immer, nou en altyd en tot in ewigheid.

Volk         Amen.

En na hy sy hand op die hoof van die een/diegene wat gedoop gaan word gelê het,
bid hy die volgende gebed.

Priester     Laat ons bid tot die Heer.

Volk         Here, ontferm U.

Priester     In u naam, o Here, God van die waarheid, en van u eniggebore Seun,
             en van u Heilige Gees, lê ek my hand op u dienaar(s) (N.) wat waardig
             geag is om toevlug te neem tot u heilige naam, en bewaar te word onder
             die skadu van u vleuels.
             Verwyder van hom (haar/hulle) daardie dwaling van ouds, en vul hom
             (haar/hulle) met geloof in U, en met hoop en liefde, sodat hy (sy/hulle)
             mag weet dat U die enige God is, die ware God, saam met u eniggebore
             Seun, ons Here Jesus Christus, en u Heilige Gees. Gee dat hy (sy/hulle)
             in al u gebooie mag wandel, en die dinge wat U behaag mag bewaar,
             want as 'n mens hierdie dinge doen, sal hy daardeur lewe.
             Skryf hom (haar/hulle) in in u Boek van die Lewe en voeg hom
             (haar/hulle) by die kudde van u erfdeel; mag u heilige naam en dié van u
             geliefde Seun, ons Here Jesus Christus, en van die lewendmakende Gees in
             hom (haar/hulle) verheerlik word. Mag u oë altyd in barmhartigheid op hom
             (haar/hulle) gevestig wees, en ook u ore, om die stem van sy (haar/hulle)
             smeking te hoor. Laat hom (haar/hulle) vreugde vind in die werke van sy
             (haar/hulle) hande en heel sy (haar/hulle) nageslag, sodat hy (sy/hulle) u
             groot en mees verhewe naam mag bely, aanbid en verheerlik, en U altyd
             mag prys al die dae van sy (haar/hulle) lewe.
             Want al die kragte van die hemele besing U, en aan U behoort die
             heerlikheid, aan die Vader en die Seun en die Heilige Gees, nou en altyd en
             tot in ewigheid. Amen.




                                 EERSTE EKSORSISME


                                             1
Priester    Laat ons bid tot die Heer.

Volk        Here, ontferm U.

Priester    Die Here bestraf jou, o Duiwel, want Hy het in die wêreld gekom en onder
            mense kom woon, om jou tirannie te vernietig en die mensdom te bevry, Hy
            wat aan die Kruis oor die vyandige magte getriomfeer het, toe die son
            verduister is en die aarde geskud is en die grafte oopgemaak is en die
            liggame van die heiliges opgewek is, Hy wat die dood deur die dood vernietig
            het, en die krag verbreek het van hom wat die heerskappy oor die dood
            gehad het, van jou, die Duiwel. Ek besweer jou in die naam van God, wat die
            boom van die lewe bekend gemaak het en die Gerubim aangestel het asook
            die vlammende swaard wat in die rondte draai om dit te bewaar.

            Wees bestraf en gaan weg, want ek besweer jou in die naam van Hom wat
            op die see gewandel het, soos op droë grond, en die stormwinde bestraf het,
            wie se blik die Dieptes laat opdroog en wie se dreiging die berge laat
            wegsmelt. Want Hy self beveel jou nou deur ons: Wees bevrees, kom uit en
            gaan weg van hierdie skepsel(s) en keer nooit weer na hom (haar/hulle)
            terug nie, skuil nooit weer in hom (haar/hulle) nie, loop hom (haar/hulle)
            nooit weer raak nie en werk nooit weer op hom (haar/hulle) in nie en maak
            geen inbreuk op hom (haar/hulle) nie, nie bedags nie en nie snags nie en
            ook nie oor die middaguur nie, maar gaan terug na jou eie onderwêreld, tot
            die groot dag van die oordeel wat voorberei is. Vrees God wat sit op die
            Gerubim, en wat op die Dieptes afkyk. Vir Hom sidder die Engele,
            Aartsengele, Trone, Heerskappye, Vorstedomme, Magte, Kragte, die
            veelogige Gerubim, en die sesvlerkige Serafim. Vir Hom sidder die hemel en
            die aarde, die see en alles wat daarin is. Gaan weg en gee pad van die
            geseëlde, pasgekose soldaat (soldate) van Christus ons God; want ek
            besweer jou in die naam van Hom wat wandel op die wieke van die winde,
            wat sy Engele geeste maak en sy Dienaars 'n vlammende vuur. Kom uit en
            gaan weg van hierdie skepsel(s), saam met al jou krag en jou engele. Want
            verheerlik is die naam van die Vader en die Seun en die Heilige Gees, nou en
            altyd en tot in ewigheid. Amen.

                               TWEEDE EKSORSISME

'Priester   Laat ons bid tot die Heer.

Volk        Here, ontferm U.

Priester    God, die heilige, die ontsagwekkende en glorieryke, wat onbegryplik en
            ondeurgrondelik is in al sy werke en krag, Hy wat jou, o Duiwel, bestem het
            vir die vonnis van die ewige straf, beveel jou en al die kragte wat met jou
            saamwerk, deur ons sy nuttelose dienaars, om te wyk van hom (haar/hulle)
            wat pas geseël is in die naam van ons Here Jesus Christus, ons ware God.
            Dus besweer ek jou, al-bose, onreine, besoedelde, afskuwelike en vreemde
            gees, deur die krag van Jesus Christus, wat alle gesag in die hemel en op
            aarde het, wat vir die doofstomme demoon gesê het: "Gaan uit hierdie mens


                                          2
           uit en kom nooit weer in hom nie," Gaan heen, erken jou vergeefse krag, wat
           nie eens gesag oor die swyne gehad het nie.

           Dink aan Hom wat jou, op jou versoek, beveel het om in die trop varke te
           vaar. Vrees God, op Wie se bevel die aarde gegrondves is bo die waters, wat
           die hemel geskep het, en die berge geweeg het met 'n weegtoestel en die
           heuwels met 'n weegskaal (Jes. 40:12), en die sand as 'n grens gestel het vir
           die see en 'n veilige pad in die siedende see, wat die berge aanraak en hulle
           laat rook, wat Hom met lig omhul soos met 'n kleed, wat die hemele uitspan
           soos 'n tentdoek, wat sy solders met waters bedek, wat die aarde gegrond
           het op sy grondveste, sodat dit nie sal wankel tot in ewigheid nie, wat die
           water van die see oproep en dit uitgiet oor die aangesig van die hele aarde.
           Kom uit, gaan weg van hom (haar/hulle) wat vir die heilige verligting
           voorberei word. Ek besweer jou deur die verlossende lyding van ons Here
           Jesus Christus, deur sy kosbare Liggaam en Bloed, en deur sy
           ontsagwekkende Wederkoms. Want Hy sal kom en nie talm nie, om heel die
           aarde te oordeel, en hy sal jou en die krag wat met jou saamwerk straf in die
           hellevuur, nadat Hy jou oorgegee het aan die buitenste duisternis, waar die
           wurm is wat nie slaap nie, en die vuur nie geblus word nie. Want die krag
           behoort aan Christus ons God, saam met die Vader en die Heilige Gees, nou
           en altyd en tot in ewigheid. Amen

                               DERDE EKSORSISME

Priester   Laat ons bid tot die Heer.

Volk       Here, ontferm U.

Priester   Here Sabaot, die God van Israel, wat alle siektes en alle swakhede genees,
           kyk neer op u dienaar(s), deurvors en ondersoek hom (haar/hulle) en dryf uit
           hom (haar/hulle) uit alle werkinge van die Duiwel. Bestraf die onreine
           geeste, en verdryf hulle, en reinig die werk(e) van u hande, en met die
           aanwending van u snelle ingryping, vergruis die Satan vinnig onder sy
           (haar/hulle) voete, en laat hom (haar/hulle) oor hom en sy onreine geeste
           seëvier, sodat hy (sy/hulle) met die verkryging van u barmhartigheid die
           onsterflike, hemelse misteries waardig geag mag word, en tot U die lof
           omhoog mag stuur, tot die Vader en die Seun en die Heilige Gees, nou en
           altyd en tot in ewigheid. Amen.

                                        'N GEBED

Priester   Laat ons bid tot die Heer.

Volk       Here, ontferm U.

Priester   O Heer en Meester, U wat is, wat die mens na u beeld en gelykenis geskape
           het, en hom die aanleg vir die ewige lewe geskenk het, wat hom, toe hy deur
           die sonde weggeval het, nie verag het nie, maar deur die menswording van
           u Christus verlossing vir die wêreld voorsien het: Aanvaar in u hemelse
           Koninkryk hierdie skepsel(e) van U, wat U uit die slawerny van die vyand


                                           3
              verlos het. Open die oë van sy (haar/hulle) verstand, sodat die verligting van
              u Evangelie in hom (haar/hulle) mag skyn. Gee hom (haar/hulle) 'n
              stralende engel as metgesel vir sy (haar/hulle) lewe(ns), om hom
              (haar/hulle) te verlos van alle sameswerings van die teenstander, alle
              blootstelling aan die bose, die demoon van die middaguur, en van bose
              gesigte.

Daarna blaas die priester drie maal oor sy (haar/hulle) gesig(te) en maak die teken van die
Kruis met sy hand oor sy (haar/hulle) voorkop(pe), mond(e) en bors, terwyl hy elke keer
sê:
Priester     Verdryf uit hom (haar/hulle) alle bose en onreine geeste, wat hulle in sy
              (haar /hulle) hart verberg en tuis gemaak het. (3x)
              Die gees van dwaling, die gees van boosheid, die gees van afgodery en alle
              hebsug, die gees van die leuen en alle onreinheid, wat werk deur die leer
              van die Duiwel. En maak hom (haar/hulle) 'n met rede bedeelde skaap (met
              rede bedeelde skape) in die heilige kudde van u Christus, 'n eerbare lid
              (eerbare lede) van u Kerk, 'n geheiligde werktuig (geheiligde werktuie), 'n
              kind (kinders) van die lig en erfgenaam (erfgename) van u Koninkryk, sodat
              hy(sy/hulle), waar hy (sy/hulle) volgens u gebooie gelewe het, en die seël
              ongeskonde, en die kleed onbevlek bewaar het, in u Koninkryk deel mag kry
              aan die saligheid van die Heiliges.
              Deur die genade en medelye en mensliewendheid van u eniggebore Seun,
              met wie U geloof word, saam met u alheilige, goeie en lewendmakende
              Gees, nou en altyd en tot in ewigheid. Amen.

Die priester versoek die katkisant(e) en sy (haar/hulle) doopgetuie(s) om na die Weste te
draai en hy vra hom (haar/hulle) drie maal:

             Versaak jy die Satan? En al sy werke? En heel sy diens? En al sy engele?
             En al sy prag? (3x)

En die kandidaat (kandidate) en/of die doopgetuie(s) antwoord elke keer:

             Ek versaak hom.

Die priester vra weer drie maal:

             Het jy Satan versaak? (3x)

En die kandidaat (kandidate) en/of die doopgetuie(s) antwoord elke keer:

             Ek het hom versaak.

En die priester sê vir die kandidaat (kandidate) en/of die doopgetuie(s):

             Blaas en spoeg dan op hom.

En die kandidaat en/of die doopgetuie(s) blaas en spoeg drie maal.
Die priester vra die kandidaat (kandidate) en/of die doopgetuie(s) om na die Ooste te kyk
en hy vra drie maal.


                                              4
             Sluit jy jou by Christus aan? (3x)

En hy (sy/hulle) antwoord:

             Ek sluit my by Hom aan.

En die priester vra weer drie maal:

             Het jy jou by Christus aangesluit? (3x)

En hy (sy/hulle) antwoord:

             Ek het my by Hom aangesluit.

En weer vra die priester vir hom (haar/hulle):

             En glo jy in Hom?

En hulle antwoord:

             Ek glo in Hom as Koning en God.

En hulle sê die Geloofsbelydenis:

             Ek glo in een God, die almagtige Vader, die Skepper van die hemel en die
             aarde, en van alle sigbare en onsigbare dinge.
             En in een Here, Jesus Christus, die eniggebore Seun van God, gebore uit die
             Vader voor alle tye. Lig uit Lig, ware God uit ware God, gebore, nie gemaak
             nie, een in wese met die Vader, deur Wie alle dinge ontstaan het.
             Wat ter wille van ons, mense, en ter wille van ons saligheid neergedaal het uit
             die hemele, vlees geword het deur die Heilige Gees en die Maagd Maria en
             mens geword het.
             Wat vir ons gekruisig is onder Pontius Pilatus, en gely het en begrawe is, en
             op die derde dag weer opgestaan het, volgens die Skrifte.
             Wat opgevaar het na die hemel en sit aan die regterhand van die Vader.
             Wat weer sal kom met heerlikheid om te oordeel die lewendes en die dooies.
             Wie se Koninkryk geen einde sal hê nie.
             En in die Heilige Gees, die Here, die Lewendmaker, wat van die Vader
             uitgaan; wat saam met die Vader en die Seun aanbid en verheerlik word; wat
             gespreek het deur die profete.
             En in een Heilige, Katolieke en Apostoliese Kerk.
             Ek bely een doop tot vergewing van sondes.
             Ek verwag die opstanding van die dooies en die lewe van die toekomende
             ewigheid.
             Amen.

En wanneer die geloofsbelydenis klaar gesê is, vra die priester weer drie maal:

             Het jy jou by Christus aangesluit? (3x)


                                                 5
En hy (sy/hulle) antwoord:

              Ek het my by Hom aangesluit.

En die priester sê:

              Buig dan in aanbidding voor Hom neer.

En hy (sy/hulle) buig en sê:

             Ek buig in aanbidding voor die Vader, die Seun en die Heilige Gees, die
             Drie-eenheid, een in wese en onverdeeld.

Priester     Geseënd is ons God, Wie se wil dit is dat alle mense gered word en tot
             kennis van die waarheid kom, nou en altyd en tot in ewigheid. Amen.

En hy bid die volgende gebed:

Priester      Laat ons bid tot die Heer.

Volk          Here, ontferm U.

Priester     O Heer en Meester, ons God, roep u dienaar(s) tot u heilige verligting, en ag
             hom (haar/hulle) die groot genadegawe van u heilige Doop waardig.
             Ontdoen hom (haar/hulle) van die ou weë en vernuwe hom (haar/hulle) tot
             die ewige lewe, en vervul hom (haar/hulle) met die krag van u Heilige Gees,
             tot eenheid met u Christus; om nie meer 'n kind van die vlees te wees nie,
             maar 'n kind van u Koninkryk. Deur die welbehae en genade van u
             eniggebore Seun, met Wie U geloof word, saam met u alheilige en goeie en
             lewendmakende Gees, nou en altyd en tot in ewigheid. Amen.




                                            6
                      DIE DIENS VAN DIE HEILIGE DOOP

Priester   Geseënd is Koninkryk van die Vader en van die Seun en van die Heilige
           Gees, nou en altyd en tot in ewigheid.

Volk       Amen.

Priester   Laat ons in vrede bid tot die Heer.

Volk       Here, ontferm U (en na elke bede)

Priester   Om die vrede van bo en die redding van ons siele, laat ons bid tot die Heer.

           Om vrede vir die hele wêreld, die welsyn van die heilige Kerke van God, en
           die eenheid van almal, laat ons bid tot die Heer.

           Vir hierdie heilige Huis, en vir hulle wat dit met geloof, eerbied en die vrees
           van God betree, laat ons bid tot die Heer.

           Vir ons vader, pous en patriarg, (N.), ons aartsbiskop en herder, (N.), vir die
           eerbiedwaardige priesterskap, die diakonaat in Christus, vir alle geestelikes
           en die hele volk, laat ons bid tot die Heer.

           Dat hierdie water geheilig mag word deur die koms en die krag en die
           werking van die Heilige Gees, laat ons bid tot die Heer.

           Dat die genade van die verlossing en die seën van die Jordaan daarop mag
           neerdaal, laat ons bid tot die Heer.

           Dat die reinigende werking van die bo-wesenlike Drie-eenheid op hierdie
           water mag neerkom, laat ons bid tot die Heer.

           Dat ons verlig mag word met die verligting van kennis en vroomheid, deur
           die koms van die Heilige Gees, laat ons bid tot die Heer.

           Dat bewys mag word dat hierdie water beskerming bied teen alle
           sameswerings van sigbare en onsigbare vyande, laat ons bid tot die Heer.

           Dat hy (sy/hulle) wat daarin gedoop word, die onverganklike Koninkryk
           waardig mag wees, laat ons bid tot die Heer.

           Vir hom (haar/hulle) wat nou nader tot die heilige Verligting en vir sy
           (haar/hulle) redding, laat ons bid tot die Heer.

           Dat hy (sy) 'n kind (hulle kinders) van die Lig en 'n erfgenaam (erfgename)
           van die ewige goeie dinge gemaak mag word, laat ons bid tot die Heer.

           Dat hy (sy/hulle) ingeplant mag word in, en deel mag hê aan die dood en
           opstanding van Christus ons God, laat ons bid tot die Heer.



                                            7
              Dat hy (sy hulle) sy (haar/hulle) doopkleed en die pand van die Gees
              onbevlek en onberispelik mag bewaar op die vreesaanjaende Dag van
              Christus ons God, laat ons bid tot die Heer.

              Dat hierdie water vir hom (haar/hulle) die Bad van die Wedergeboorte mag
              word, tot vergifnis van sondes en 'n kleed van onverganklikheid, laat ons bid
              tot die Heer.

              Dat die Here God die stem van ons smeking mag hoor, laat ons bid tot die
              Heer.

              Om sy (haar/hulle) en ons bevryding van alle verdrukking, toorn, gevaar en
              nood, laat ons bid tot die Heer.

              Help ons, red ons, ontferm U oor ons en bewaar ons, o God, deur u genade.

              Terwyl ons ons alheilige, onbevlekte, hooggeseënde en glorieryke
              Meesteres, die Theotokos en immermaagd Maria, saam met al die heiliges
              gedenk, laat ons onsself en mekaar en ons hele lewe toevertrou aan
              Christus ons God.

Volk          Aan U, o Heer.

Dan lees die priester in stilte die volgende gebed:

Priester      Laat ons bid tot die Heer

Volk          Here, ontferm U.

Priester      O Medelydende en barmhartige God, wat harte en niere ondersoek, U alleen
              ken die geheime van mense, want niks is vir U verborge nie, maar alles lê
              oop en bloot voor u oë. U wat alles van my weet, verafsku my nie, en wend
              u aangesig nie van my af nie, maar sien my oortredinge in hierdie uur oor, U
              wat die sondes van mense oorsien met die oog daarop dat hulle hulle
              bekeer, en was die vuilheid van my liggaam en die besoedeling van my siel
              af, en heilig my volkome deur u onsigbare krag en geestelike regterhand;
              sodat ek nie, terwyl ek vryheid aan ander verkondig en dit met die volmaakte
              geloof in u onuitspreeklike mensliewendheid skenk self as dienaar van die
              sonde verwerp mag word nie. Nee, o Meester, wat alleen goed en
              mensliewend is, mag ek nie vernederd en beskaam weggewys word nie,
              maar stuur my krag van bo, en versterk my vir die bediening van hierdie
              groot en hemelse Misterie van U. Laat u Christus gestalte aanneem in hom
              (haar/hulle) wat op die punt staan om deur my, in my ellendigheid,
              wedergebore te word. En bou hom (haar/hulle) op die fondament van u
              Apostels en Profete, en breek hom (haar/hulle) nie af nie, maar plant hom
              (haar/hulle) as 'n plant van die waarheid in u Heilige, Katolieke en
              Apostoliese Kerk, en trek hom (haar/hulle) nooit uit nie. Sodat ook hy
              (sy/hulle), namate hy (sy/hulle) in vroomheid toeneem, u alheilige naam
              mag verheerlik van die Vader en die Seun en die Heilige Gees, nou en altyd
              en tot in ewigheid. Amen.


                                              8
Wanneer die vredesgebede voltooi is, bid die priester die volgende gebed hardop, in die
vrees van God en met 'n verbryselde hart:

Priester      Groot is U, o Here, en wonderbaar u werke, en geen woord sal voldoende
              wees om u wonders te besing nie. (3X)

Volk          Eer aan U, o Heer, eer aan U. (elke keer)

Priester      Want U het deur u wil die heelal uit die niet in aansyn geroep, deur u mag
              hou U die skepping in stand, en deur u voorsienigheid regeer U die wêreld.
              Nadat U die skepping uit vier elemente saamgestel het, het U die jaarkring
              met vier seisoene gekroon. Voor U sidder al die geestelike Kragte; die son
              besing U; die maan verheerlik U, die sterre tree by U in, die lig gehoorsaam
              U; voor U sidder die dieptes; die fonteine dien U. U het die hemel soos 'n
              tentdoek uitgespan; U het die aarde gegrondves bo die waters; U het die
              see met sand omring; U het die lug vir asemhaling uitgegiet.
              Die engelekragte dien U; die kore van Aartsengele aanbid U; die veelogige
              Gerubim en die sesvlerkige Serafim, terwyl hulle om U staan en vlieg, bedek
              hulleself uit ontsag vir u ontoeganklike heerlikheid.
              Want, hoewel U die onbegrensde God is, beginloos en onuitspreeklik, het U
              na die aarde gekom en die gestalte van 'n dienskneg aangeneem, en aan
              die mense gelyk geword. Want deur u medelydende barmhartigheid kon U
              dit nie verduur om die geslag van die mens onder die tirannie van die Duiwel
              te aanskou nie, maar U het gekom en ons gered. Ons bely u genade, ons
              verkondig u barmhartigheid, ons verberg nie u weldadigheid nie.
              U het die geslagte van ons natuur bevry; U het die Maagdelike skoot deur u
              geboorte geheilig; heel die Skepping het u verskyning besing. Want U, ons
              God, het op die aarde verskyn en met die mens omgegaan; U het die waters
              van die Jordaan geheilig, deur u Alheilige Gees vanuit die hemel daarop
              neer te stuur, en U het die koppe van die drake wat daarin nes maak
              verbrysel.

En hy maak drie maal met sy hand die teken van Kruis in die water, terwyl hy sê:

Priester      O mensliewende Koning, wees U dan nou self teenwoordig deur die koms
              van die Heilige Gees en heilig hierdie water. (3x)

Volk          Amen. (elke keer)

Priester     En verleen dit die genade van die verlossing, en die seën van die Jordaan.
             Maak dit 'n bron van onsterflikheid, 'n gawe van heiliging, 'n losmaak van
             sondes, 'n beskerming teen siektes, 'n vernietiger van demone, ontoeganklik
             vir vyandige magte, vervul met die krag van die engele. Laat hulle wat teen u
             skepsel(s) saamsweer van hom (haar/hulle) af wegvlug. Want ek het u
             naam aangeroep, o Here, wat wonderbaar en glorieryk en vreesaanjaend vir
             vyande is.

En die priester blaas drie maal op die water (in die vorm van 'n Kruis) en hy seël dit drie
maal (met die hand) met die teken van die Kruis, terwyl hy die volgende gebed sê:


                                              9
             Laat alle vyandige kragte verbrysel word deur die teken van die vorm van u
             kosbare Kruis. (3x)

Volk         Amen.

Priester     Laat alle onsigbare skimme wat in die lug is van ons af padgee, en laat geen
             demoon van die duisternis onder hierdie water wegkruip nie, en ons bid U, o
             Here, laat geen bose gees, wat verduistering van die gedagtes of verwarring
             van die verstand bring, saam met hom (haar/hulle) wat gedoop word
             neerdaal nie. Maar wy U, o Meester van die heelal, hierdie water tot water
             van verlossing, water van heiliging, 'n reiniging van vlees en gees, 'n losmaak
             van boeie, 'n vergifnis van oortredinge, 'n verligting van die siel, 'n bad van
             wedergeboorte, 'n vernuwing van die gees, 'n gawe van aanneming tot
             kindskap, 'n kleed van onverganklikheid, 'n bron van lewe. Want U het gesê,
             o Here: "Was julle en word rein, verwyder die booshede uit julle siele." U het
             ons van bo die wedergeboorte deur water en die Gees geskenk. Verskyn aan
             hom (haar/hulle), Here, en gee dat hy (sy/hulle) wat daarin gedoop word
             herskep mag word, om die ou mens af te lê wat bedorwe is deur bedrieglike
             begeertes, en om beklee te word met die nuwe, wat vernuwe word na die
             beeld van sy skepper; sodat hy (sy/hulle), met U verenig in die gelykenis van
             u dood deur die doop, ook 'n deelgenoot aan u opstanding mag word; en
             sodat hy (sy/hulle), nadat hy (sy/hulle) die gawe van u Heilige Gees bewaar
             het, en die pand van genade vermeerder het, die beloning van sy (haar/hul)
             hoë roeping mag ontvang, en getel mag word onder die eersgeborenes, wie
             se name opgeskryf is in die hemel, in U ons God en Here, Jesus Christus.
             Want U kom toe die heerlikheid, krag, eer en aanbidding, soos ook u
             beginlose Vader, en u alheilige, goeie en lewendmakende Gees, nou en altyd
             en tot in ewigheid.

Volk         Amen.

Priester     Vrede vir almal.

Volk         En vir u gees.

Priester     Laat ons ons hoofde buig voor die Heer.

Volk         Voor U, o Heer.

Hier word die dopeling ontklee, en die doopgetuie staan aan die noordekant van die vont,
en hou 'n flessie olyfolie in sy (haar) hande. Die priester staan wes van die vont en blaas
drie maal oor die olie terwyl hy drie maal die teken van die Kruis daaroor maak, en die
gebed van die olyfolie lees:

Priester     Laat ons bid tot die Heer.

Volk         Here, ontferm U.

Priester     O Here en Meester, die God van ons Vaders, U wat aan hulle in Noag se Ark


                                             10
             'n duif gestuur het met 'n olyftak in sy bek, as simbool van versoening en
             redding uit die vloed, en daardeur die Misterie van die genade voorafgebeeld
             het; wat die vrug van die olyf voorsien het vir die vervulling van u heilige
             Misteries, en daardeur hulle wat onder die Wet was met die Heilige Gees
             vervul het en die wat onder die genade staan vervolmaak: Seën U self ook
             hierdie olie deur die krag en werking en koms van u Heilige Gees, sodat dit 'n
             salwing van onverganklikheid mag word, 'n wapen van geregtigheid, 'n
             vernuwing van siel en liggaam, 'n beskerming teen alle duiwelse inwerking,
             tot bevryding van die kwade, vir almal wat in die geloof daarmee gesalf word,
             of daaraan deel het. Tot lof van U, en van u eniggebore Seun, en van u
             alheilige, goeie en lewendmakende Gees, nou en altyd en tot in ewigheid.

Volk         Amen.

Die priester neem die flessie met olyfolie en giet drie maal 'n bietjie daarvan in die
doopvont in die vorm van 'n Kruis, terwyl hy elke keer sing:

Priester     Laat ons aandag gee. (3x)

Volk         Halleluja. Halleluja. Halleluja. (3x)

Priester     Geseënd is God wat elke mens wat in die wêreld kom verlig en heilig, nou en
             altyd en tot in ewigheid.

Volk         Amen.

Die priester versoek die doopgetuie om sy/haar hande oor die vont bak te hou (die
regterhand oor die linkerhand), en hy giet 'n bietjie olie daarin. 'n Helper (gewoonlik 'n
ouma) bring die ontklede kindjie na die linkerkant van die priester (tussen die priester en
die doopgetuie), sodat dit op 'n handdoek op sy/haar rug lê met sy/haar kop op die
regterarm van die helper. Die priester neem olie uit die hand van die doopgetuie met die
duim en eerste twee vingers van sy regterhand en salf die kind in die vorm van 'n Kruis, op
sy voorkop, ken en wange, en ander dele van sy liggaam, terwyl hy sê:

Priester     Gesalf word die dienaar van God (N.) met die olie van blydskap, in die naam
             van die Vader en van die Seun en van die Heilige Gees.

Daarna seël hy die verskillende dele van die liggaam, terwyl hy sê:

             Op die neus:         Tot 'n welriekende geur.

             Op die ore:          Tot die hoor van die geloof.

             Op die mond:        My mond sal wysheid spreek.

             Op die bors:         Tot genesing van siel en liggaam.

             Op die voete:        Om in u voetstappe te wandel.

             Onder die voete: Om op slange en skerpioene te trap, en op al die krag


                                            11
                                 van die vyand.

             Op die hande:        U hande het my gemaak en my gevorm.

             Op die rug:         Wie agter My wil aankom, laat hy homself verloën en sy
                                 kruis opneem en My volg.

Dan hou die priester die kind onder die armholtes oor die vont, met beide wat na die
Ooste, d.w.s. na die Heilige Tafel, kyk, terwyl die doopgetuie die kind se liggaam salf met
die olie in sy/haar hande. Daarna onderdompel die priester die kind drie maal in die water,
terwyl hy sê:

             1ste onderdompeling:          Gedoop word die dienaar van God (N.) in die
                                          naam van die Vader. Amen.

             2de onderdompeling:          En van die Seun. Amen.

             3de onderdompeling:          En van die Heilige Gees. Amen.

Daarna plaas hy die kind in 'n wit laken wat tussen die arms van die doopgetuie uitgestrek
is, bo-op 'n handdoek.

Volk:        Welgeluksalig is hulle wie se oortredinge vergewe is, en wie se sondes
             bedek is. (3x) (Psalm 31:1).



Die priester en die doopgetuie was daarna hulle hande in die doopvont, en terwyl die
dopeling aantrek of aangetrek word, op sodanige wyse dat die mironsalwing daarna
steeds op sy/haar gesig, bors, nek, hande en voete kan plaasvind, lees die priester die
volgende gebede:

Sien ook die Katavasias van die Kruis en die Opstanding wat gewoonlik nou gesing word,
afhangende van die kerklike jaargety, aan die einde van hierdie teks.


                           GEBED VOOR DIE MIRONSALWING

Priester     Laat ons bid tot die Heer.

Volk         Here, ontferm U.

Priester     Geseënd is U, o Here God Almagtige, die bron van die goeie, die Son van
             Geregtigheid, wat die lig van heil laat skyn het deur die verskyning van u
             eniggebore Seun, ons God, en aan ons, die onwaardiges, die salige reiniging
             deur die Heilige Doop geskenk het, asook die goddelike heiliging deur die
             lewendmakende Miron; U wat dit nou ook behaag het om U dienaar(s) (N),
             die nuutverligte(s), herbore te laat word deur water en die Gees, en aan hom
             (haar/hulle) die vergifnis van sy (haar/hulle) opsetlike en onopsetlike sondes
             te skenk. O Meester, Koning van almal, vol medelye, skenk hom (haar/hulle)


                                              12
             die seël van die gawe van u Heilige en almagtige en aanbiddelike Gees,
             asook deelname aan die heilige Liggaam en die kosbare Bloed van u
             Christus. Bewaar hom (haar/hulle) deur u heiliging; bevestig hom
             (haar/hulle) in die Ortodokse geloof; verlos hom (haar/hulle) van die bose,
             en van al sy weë en bewaar sy (haar/hulle) siel(e) deur u heilbringende
             vrees in onskuld en geregtigheid; sodat hy (sy/hulle) U welgevallig mag
             wees in woord en daad en 'n kind (kinders) en erfgenaam (erfgename) van
             u hemelse Koninkryk mag word.
             Want U is ons God, die God van barmhartigheid en verlossing en tot U stuur
             ons die lof omhoog, tot die Vader en die Seun en die Heilige Gees, nou en
             altyd en tot in ewigheid. Amen.

Die priester doen dan die salwing van die kind met die Heilige Miron, deur die teken van
die Kruis daarmee te maak op sy/haar voorkop, ken, wange, neus, mond, ore, bors, bene,
voete, hande en rug, terwyl hy elke keer sê:

Priester     Die seël van die gawe van die Heilige Gees. Amen.

Daarna seën die priester die doopklere en plaas dit bo-op die dopeling, terwyl hy sê:

Priester     Beklee word die dienaar van God (N.) met die kleed van geregtigheid
             in die naam van die Vader en van die Seun en van die Heilige Gees.
             Amen.

En die Volk sing die volgende troparion drie maal, in toon 8:

             Skenk my 'n stralende kleed, U wat Uself met lig omhul soos met 'n kleed, o
             Christus ons God wat vol barmhartigheid is. (3x)

Die priester bewierook die pasgedoopte(s) en die doopgetuie(s) wat oorkant hom staan,
terwyl hulle drie maal om die doopvont beweeg, en die volgende in die eerste toon sing:

             Julle almal wat in Christus gedoop is, het julle met Christus beklee. Halleluja.
             (3x)

             Eer aan die Vader en aan die Seun en aan die Heilige Gees, nou en altyd en
             tot in ewigheid. Amen.

             Het julle met Christus beklee. Halleluja.

Priester     Met krag:

             Julle almal wat in Christus gedoop is, het julle met Christus beklee. Halleluja.

                                   Prokimenon. Toon 3

Leser        Die Here is my verligting en my Redder.

Priester     Laat ons aandag gee.



                                             13
Leser        Die Here is die beskermer van my lewe.

Priester     Wysheid.

Leser        Die Lesing uit die Brief van Paulus aan die Romeine (6:3-11).

Priester     Laat ons aandag gee.

Leser        Broeders, ons almal wat in Christus gedoop is, is in sy dood gedoop. Ons is
             dus saam met Hom begrawe deur die doop in die dood, sodat net soos
             Christus uit die dode opgewek is deur die heerlikheid van die Vader, ons ook
             so in ‘n nuwe lewe kan wandel. Want as ons met Hom saamgegroei het deur
             die gelykvormigheid aan sy dood, sal ons dit tog ook wees deur dié aan sy
             opstanding; aangesien ons dit weet dat ons oue mens saam gekruisig is,
             sodat die liggaam van die sonde tot niet gemaak sou word en ons nie meer
             die sonde sou dien nie. Want hy wat gesterf het, is geregverdig van die
             sonde. As ons dan saam met Christus gesterf het, glo ons dat ons ook saam
             met Hom sal lewe, omdat ons weet dat Christus, nadat Hy opgewek is uit die
             dode, nie meer sterf nie. Die dood heers oor Hom nie meer nie. Want die
             dood wat Hy gesterf het, het Hy vir die sonde eens en vir altyd gesterwe;
             maar die lewe wat Hy leef, leef Hy vir God. So moet julle ook reken dat julle
             wel vir die sonde dood is, maar lewend is vir God in Christus Jesus, onse
             Here.

Priester     Vrede vir jou, leser.

Volk         Halleluja. Halleluja, Halleluja.

Priester     Wysheid. Laat ons opstaan. Laat ons luister na die heilige Evangelie.
             Vrede vir almal.

Volk         En vir u gees.

Priester     Die lesing uit die heilige Evangelie volgens Matthéüs. (Hoofstuk 28:16-20)

Volk          Eer aan U, o Heer, eer aan U.

Priester     In daardie tyd het die elf dissipels na Galiléa gegaan, na die berg waar Jesus
             hulle bestel het. En toe hulle Hom sien, het hulle Hom aanbid; maar
             sommige het getwyfel. En Jesus het nadergekom en met hulle gespreek en
             gesê: Aan My is gegee alle mag in die hemel en op aarde. Gaan dan heen,
             maak dissipels van al die nasies, en doop hulle in die Naam van die Vader
             en die Seun en die Heilige Gees; en leer hulle om alles te onderhou wat Ek
             julle beveel het. En kyk, Ek is met julle al die dae tot aan die voleinding van
             die wêreld. Amen.

Volk         Eer aan U, o Heer, eer aan U.

In hierdie stadium word die kind(ers), nou geklee, deur die doopgetuie na die voorkant van
die doopvont gebring, waar die priester die diens van die afwassing doen. Hy maak die


                                             14
hoek van ‘n handdoek nat met skoon water en besprinkel die gesig van die kind(ers),
terwyl hy sê:

                                GEBED VAN DIE AFWASSING

Priester     Laat ons bid tot die Heer.

Volk         Here, ontferm U.

Priester     Deur die heilige Doop het U aan u dienaar(s) die verlossing van sondes
             gegee, en aan hom (haar/hulle) die lewe van die wedergeboorte geskenk;
             laat dit U behaag, o Here en Meester, om die verligting van u aangesig altyd
             in sy (haar/hulle) hart(e) te laat skyn; bewaar die skild van sy (haar/hulle)
             geloof teen aanvalle deur die vyand; bewaar onbevlek en onbesoedeld in
             hom (haar/hulle) die kleed van onverganklikheid wat hy (sy/hulle)
             aangetrek het; hou deur u genade die geestelike seël ongeskonde in hom
             (haar/hulle), en wees hom (haar/hulle) en ons barmhartig volgens die
             oorvloed van u medelye. Want geseënd en verheerlik is u aleerbiedwaardige
             en verhewe naam, van die Vader en die Seun en die Heilige Gees, nou en
             altyd en tot in ewigheid. Amen.

Priester     Laat ons bid tot die Heer.

Volk         Here, ontferm U.

Priester     O Here en Meester, ons God, wat deur die doopvont die hemelse verligting
             aan die dopelinge skenk; wat u dienaar(s), die nuutverligte(s),
             wedergeboorte gegee het deur water en die Gees, en hom (haar/hulle) die
             vergifnis van opsetlike en onopsetlike sondes geskenk het, lê u magtige
             hand op hom (haar/hulle), en bewaar hom (haar/hulle) deur die krag van u
             goedheid; bewaar sy (haar/hulle) pand onskendbaar, en maak hom
             (haar/hulle) die ewige lewe en u welbehae waardig.

             Want U is ons heiliging, en tot U stuur ons die lof omhoog, tot die Vader en
             die Seun en die Heilige Gees, nou en altyd en tot in ewigheid. Amen.

             Vrede vir almal.

Volk         En vir u gees.

Priester     Laat ons ons hoofde buig voor die Heer.

Volk         Voor U, o Heer.

Priester     Laat ons bid tot die Heer.

Volk         Here, ontferm U.
.
Priester     Hy (sy/hulle) wat hom (haar/hulle) met U, ons Christus en God, beklee het,
             het sy (haar/hulle) hoof(de) saam met ons voor U gebuig; bewaar hom


                                            15
             (haar/hulle) as 'n onoorwinlike kryger (as onoorwinlike krygers) teen hulle
             wat sonder rede 'n vyandige stryd teen hom (haar/hulle) en ons voer, en
             verklaar ons almal aan die einde met u onverganklike segekrans die
             oorwinnaars. Want aan U behoort dit om barmhartig te wees en ons te red,
             en tot U stuur ons die lof omhoog, soos ook tot u beginlose Vader en u
             alheilige, goeie en lewendmakende Gees, nou en altyd en tot in ewigheid.
             Amen.

Priester     Jy is geregverdig, jy is verlig.

En die priester neem ‘n skoon handdoek en droog die kind(ers) se gesig(te) af.

Priester     Jy is gedoop, jy is verlig, jy is gesalf met Miron, jy is geheilig, jy is gewas
             in die naam van die Vader en van die Seun en van die Heilige Gees.

                          GEBED BY DIE KNIP VAN DIE HARE

Priester     Laat ons bid tot die Heer.

Volk         Here, ontferm U.

Priester     Meester, Here ons God, wat die mens met u beeld vereer het toe U hom
             saamgestel het uit 'n redelike siel en 'n welgevormde liggaam, sodat die
             liggaam die redelike siel mag dien; wat die hoof in die hoogste posisie
             geplaas het, en daarin die meeste van die sintuie gevestig het, sonder dat
             hulle mekaar belemmer; wat die hoof met hare bedek het, sodat dit nie deur
             veranderinge in die weer geskaad sal word nie, en wat al die ledemate, op 'n
             geskikte wyse vir elkeen aangebring het sodat hy U, die uitnemende
             vakman, deur dit alles mag dank: O Meester, wat ons deur u uitverkore vat,
             Paulus, die Apostel, beveel het om alles tot u eer te doen, seën u dienaar(s)
             (N.), wat saam met sy (haar/hulle) doopgetuie(s) gekom het om 'n eersteling
             offer te bring deur die knip van die hare van sy (haar/hulle) hoof(de), en gee
             dat hulle u wet in alles mag oordink en die dinge mag doen wat U behaag.
             Want U is 'n barmhartige en mensliewende God, en tot U stuur ons die lof
             omhoog, tot die Vader en die Seun en die Heilige Gees, nou en altyd en tot in
             ewigheid. Amen.

Volk         Amen.

Priester     Vrede vir almal.

Volk         En vir u gees.

Priester     Laat ons ons hoofde buig voor die Heer.

Volk         Voor U, o Heer.

Priester     Laat ons bid tot die Heer.

Die priester lê sy hand op die hoof(de) van die pasgedoopte(s) en bid die volgende gebed:

                                                16
Priester      Here, ons God, wat deur u goedheid hulle wat in U glo uit die volheid van die
              doopvont geheilig het, seën u kind(ers)/dienaar(s)) hier teenwoordig, en laat
              u seën op sy (haar/hulle) hoof(de) neerdaal. En soos U Koning Dawid deur
              die Profeet Samuel geseën het, seën ook die hoof(de) van u dienaar(s) (N.)
              deur die hand van my, sondaar, deur hom (haar/hulle) te besoek deur u
              Heilige Gees, sodat hy (sy/hulle), namate hy (sy/hulle) ouer word en grys
              en bejaard, aan U die lof omhoog mag stuur, en die goeie dinge van
              Jerusalem mag aanskou, al die dae van sy (haar/hulle) lewe(ns).

             Want U kom toe alle heerlikheid, eer en aanbidding, Vader, Seun en Heilige
             Gees, nou en altyd en tot in ewigheid. Amen.


En hy knip 'n paar hare af van die hoof van die kind in die vorm van 'n Kruis, terwyl hy sê:

Priester     Geknip word die hare van die dienaar van God (N.), in die naam van die
             Vader en van die Seun en van die Heilige Gees. Amen.

Priester     Wees ons barmhartig, o God, volgens u groot barmhartigheid, ons smeek
       U, hoor ons en wees barmhartig.

Volk         Here, ontferm U. (3x)

Priester     Ook bid ons om barmhartigheid, lewe, vrede, gesondheid en heil vir u
             dienaars, die nuutverligte(s) (N.), sy (haar/hulle) doopgetuie(s), ouers,
             familielede en almal hier teenwoordig.

Volk         Here, ontferm U. (3x)

Priester      Want U is ‘n barmhartige en mensliewende God, en tot U stuur ons die lof
              omhoog, tot die Vader, en die Seun, en die Heilige Gees, nou en altyd en tot
              in ewigheid.

Volk         Amen.

                                    DIE WEGSENDING

Priester     Eer aan U, o God, ons hoop, eer aan U.

             Mag Christus ons ware God, wat Hom verwerdig het om ter wille van ons
             redding in die Jordaan deur Johannes gedoop te word, deur die gebede van
             sy al-onbevlekte, al-onskuldige, heilige Moeder, van die eerbiedwaardige,
             glorieryke Profeet, Voorloper en Doper, Johannes, van die heilige, glorieryke
             en alomgeëerde Apostels, (van die heilige(s) wie se naam die
             nuutverligte(s) aangeneem het) en van al die Heiliges, Hom oor ons
             ontferm en ons red, want Hy is goed en mensliewend.

En die priester verleen deelname aan Heilige Kommunie aan die pasgedoopte(s) en hang
‘n Kruisie om sy (haar/hulle) nek(ke).


                                             17
Priester   Deur die gebede van ons heilige vaders, Here Jesus Christus ons God,
           ontferm U oor ons, en red ons.

Volk       Amen.




                                        18
Die Katavasias van die Kanon van die Kruis

Toon Ag

Eerste Ode

Moses het die onoorwinlike wapen, die Kruis,
op die water geteken deur met sy staf
'n reguit lyn te trek en die Rooi See in twee te deel
vir Israel wat te voet gegaan het,
en deur dit daarna dwars te hou, het hy die see bymekaar laat kom
en Farao se strydwaens getref.
Laat ons daarom sing tot Christus ons God, want Hy is verheerlik.

Derde Ode

Aäron se staf word as voorbeeld van die geheimenis gesien,
want deur te bot het dit getoon wie priester moes wees,
En in die Kerk, wat voorheen onvrugbaar was,
het die kruishout nou gebloei, tot haar krag en standvastigheid.

Vierde Ode

Ek het die geheimenis van u heilsbestel gehoor, o Here,
ek het u werke oordink en u Godheid verheerlik.

Vyfde Ode

O driemaalsalige Kruishout
waarop Christus, die Koning en Here, uitgestrek is!
Deur jou het die bedrieër tot 'n val gekom
wat die mensdom met die boom verlei het.
Hy is in die strik gevang gestel deur God,
Hy wat in die vlees op jou gekruisig is
en ons siele die vrede skenk.

Sesde Ode

In die buik van die seemonster
het Jona sy arms in die vorm van 'n Kruis uitgestrek
en duidelik die verlossende lyding voorafgebeeld.
Deur na drie dae daaruit te kom
het hy die wonderbaarlike Opstanding uitgebeeld
die Opstanding van Christus ons God
wat in die vlees gekruisig is,
en wat die wêreld verlig het deur sy Verrysenis op die derde dag.

Sewende Ode

Die sinnelose bevel van die goddelose tiran het die mense verwar,


                                            19
deur dreiging en Godslastering te adem wat God haatlik vind.
Dog, nog dierlike woede nog die tierende vuur het die Drie Jongelinge verskrik,
maar saam in die suisende bries wat soos dou verfris,
het hulle saam in die vuur gesing:
O God van ons vaders en ook ons God,
wat op verhewe wyse besing moet word,
lofwaardig is U.

Agste Ode

O Jongelinge, gelyk in getal aan die Drie-eenheid,
loof God die Vader en Skepper,
besing die Woord wat neergedaal en die vuur in dou verander het,
en verhef bo alles tot in ewigheid die Alheilige Gees,
wat lewe aan almal gee.

Neënde Ode

O Theotokos, U is 'n mistieke paradys,
uit wie, soos uit 'n onbewerkte land, Christus gespruit het,
Hy deur Wie die lewebringende Boom van die Kruis in die aarde geplant is.
Deur die verheffing daarvan vandag,
aanbid ons Hom en verheerlik ons u.

Die Katavasias van die Kanon van Pasga

Toon Een

Eerste Ode

Dit is die dag van die Opstanding!
Laat ons straal van vreugde, o Volke!
Pasga, die Pasga van die Here.
Want vanuit die Dood na die Lewe,
en vanaf die aarde na die hemel,
het Christus God ons gebring,
terwyl ons die lied van oorwinning sing.

Derde Ode

Kom, laat ons die nuwe drank drink,
nie meer wonderbaarlik voortgebring uit 'n dorre rots nie,
maar 'n bron van onverganklikheid,
wat opgewel het uit die graf van Christus,
in Wie ons gegrondves is.

Vierde Ode

Mag God se profeet Habbakuk
saam met ons op die heilige waak staan,


                                             20
en laat hy die stralende Engel aandui,
wat met 'n weerklinkende stem verklaar:
“Vandag is daar verlossing vir die wêreld,
want Christus het opgestaan as die Alvermoënde.”

Vyfde Ode

Laat ons vroeg in die môre opstaan
en vir die Meester 'n loflied in plaas van mirre bring,
en ons sal Christus, die Son van Geregtigheid, sien
wat lewe vir almal laat opkom.

Sesde Ode

U het afgedaal, o Christus,
na die dieptes van die aarde,
en die ewige grendels verbrysel
wat die geboeides opgesluit gehou het,
en op die derde dag, soos Jona uit die walvis,
het U uit die graf uit opgestaan.

Sewende Ode

Hy wat die Jongelinge uit die oond verlos het,
word mens en ly as sterweling,
en deur sy lyding beklee Hy die sterflike
met die heerlikheid van onverganklikheid:
die alleenloflike en hooggeëerde God van ons vaders.

Agste Ode

Hierdie uitverkore en heilige dag
is die eerste onder Sabbatte,
die koningin en meesteres,
die fees van feeste en feesdag van feesdae,
waarop ons Christus loof tot in ewigheid.

Neënde Ode

Die engel het geroep
tot haar wat genade ontvang het:
Wees bly, wees bly, o reine maagd.
En weer sê ek: wees bly
U Seun het na drie dae
Uit die graf uit opgestaan
en met Homself al die dooies opgewek
wees bly, wees bly, alle mense!
Word verlig, word verlig, o nuwe Jerusalem.
want die heerlikheid van die Here
het oor u opgekom


                                               21
dans nou, dans nou
en wees bly, o Sion.
en verheug u, o reine Theotokos,
in die opstanding, die opstanding van u Seun.




                                           22
    DIE MISTERIE
VAN DIE HEILIGE DOOP
    In die oorspronklike volgorde




                  23
