                                         1

Menaion Julie 8 Die H. Grootmartelaar Prokopius
Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Toon 1        (Τῶν οὐρανίων ταγµάτων)

Daar jy van jou moederskoot af
in sy alwysheid deur God afgesonder is,
het jy soos Paulus jou roeping uit die hemel ontvang.
Daarom, o Martelaar Prokopius,
toe jy kennis van Christus se vrywillige lyding opdoen,
is jy waarlik as herout en yweraar van Hom geopenbaar.

O wyse, Godgesinde Prokopius,
daar jy met die volle mistieke wapenrusting uitgerus is,
het jy met Christus se segeteken wat die oorwinning bring
die oormoed van die kwaadwillige vyande uitgewis,
die afgode se beelde vernietig
en ten bloede gestry.

O Martelaar, sieraad van Martelare,
soos jy destyds die leërmag saam met die gelowige vroue
na die hemelse Koning, Meester en Heer, gebring het,
bring ook nou so deur jou gebede
hulle wat jou gedagtenis vier, na Christus.

Toon 4        (Ἔδωκας σηµείωσιν)

As ‘n helder ster het jy uit die Ooste opgekom, Prokopius,
en die eindes van die aarde waarlik verlig
deur jou wonders, jou standvastigheid in smarte
en die baie groot glans van jou worstelinge.
Daarom vier ons vandag jou alfeestelike, ligbrengende fees,
o oorwinnaar Prokopius.

O glorieryke, wyse Prokopius,
jou liggaam wat geskraap, deur vuur verteer
en in gevangenisse toegesluit is,
wat allerlei vorme van foltering ervaar het
en met die swaard gekap is,
het vir jou, alsalige, swaarbeproefde oorwinnaar,
die hemelse koninkryk besorg,
waar jy as metgesel van die Engele vreugdevol dans.

Jy het deur geloof, o Godgesinde Prokopius,
ná hulle op heilige wyse gestry het,
‘n skare aan die Skepper opgedra,
.
                                          2

Saam het hulle is jy in die kore van die Martelare getel,
ná jy die kwaadgesinde dapper neergevel het, o bewonderenswaardige.
Daarom noem ons jou salig,
as onoorwinlike soldaat,
as dapper ontembare
en kampvegter van die geloof.

Eer aan die Vader ena an die Seun en aan die Heilige Gees.

Doksastikon – Toon 6

Vandag het jou glorieryke gedagtenis voortgestraal,
o swaarbeproefde Prokopius,
terwyl dit ons wat die feeste liefhet,
oproep om Christus ons God te loof en te verheerlik.
Daarom het ons ons na jou reliekekis gehaas,
ontvang ons genadegawes van genesing
besing ons Christus die Verlosser wat jou gekroon het tot in ewigheid,
en verheerlik ons Hom sonder ophou.

Nou en altyd en tot in ewigheid. Amen.

Theotokion - Toon 6

Ek rig die oog van my hart op u, o Meesteres.
Veronagsaam nie my bittere kreun
in die uur wanneer u Seun die wêreld oordeel nie.
Wees vir my ‘n beskutting en hulp.

Of die Kruistheotokion (op Dinsdag- en Donderdagaande) – Toon 6

Toe die al-onskuldige Theotokos
ons lewe aan ‘n Kruishout sien hang,
het sy moederlik gejammer en uitgeroep:
“My Seun en my God,
red hulle wat U met liefde besing”

Apostiga – Toon 4          (Ὡς γενναῖον ἐν Μάρτυσι )

Albesonge Prokopius,
roem en trots van Martelare,
soos dié van die herout van die nasies,
het jou roeping uit die hemel gekom,
en toe jou verstand verlig is,
het jy die duisternis van die afgode versaak
en as ligbaken van die gelowiges bekend gestaan,
wat met die Goddelike strale van jou eerwaardige worstelinge
die hele wêreld verlig.
                                          3

Vers.        Wonderbaar is God in sy heiliges, die God van Israel. Hy sal sy volk
             krag en sterkte gee. Lofwaardig is God.

Alsalige Prokopius,
ná jy eers die neigings van die vlees deur selfbeheersing beteuel het,
het jy daarna deur die krag van die Gees
manmoedig na die stryd gegaan,
sonder om die vlees te spaar.
Ná jy alle vorme van foltering verduur het,
het jy as oorwinnaar na die hemelse koordanse opgegaan.

Vers.        Wat die heiliges in sy land betref, die Here het sy hele wil wonderbaar
             onder hulle gemaak.

Met die Kruis bewapen het jy as onoorwinlike aanvoerder
al die mag van die teenstanders deur jou strome bloed verdelg
en ‘n stortvloed genesinge ryklik laat opwel,
wat jy uit die bronne van die Heiland put,
o bewonderenswaardige, deur God geïnspireer,
terwyl jy almal wat deur die vlam van die hartstogte vasgehou word, lawe.

Eer aan die Vader en aan die Seun en aan die Heilige Gees.

Doksastikon – Toon 8 - deur die Argivaris

Verlig deur die mistieke glinsteringe van die Drie-eenheid
wat alle lig te bowe gaan,
o edelmoedige Martelaar Prokopius,
word jy ‘n god deur aanneming,
wat deur deelname vergoddelik word.
Behoed deur jou gebede van allerlei versoekinge
hulle wat jou ligdraende fees met geloof vier.

Nou en altyd en tot in ewigheid. Amen.

Theotokion – Toon 8

Verheug u, vuurvormige tuig;
verheug u, mistieke daeraad,
wat vir die wêreld die stralende, nimmertanende en aandlose son gebring het;
verheug u, skulp, wat uit u bloed
purper vir die Koning van die heelal gekleur het;
verheug u, al-onbevlekte;
verheug u, afweermiddel van al die gelowiges
wat u met sielsvertroue aanroep.

Of die Kruistheotokion (op Dinsdag- en Donderdagaande)

Toon 8       (Ὢ τοῦ παραδόξου θαύµατος)
                                         4

“Wat is die gesig wat deur my oë aanskou word, o Meester?
Is U wat die hele skepping vashou aan ‘n Kruishout opgehang?
En sterf U wat aan almal lewe verleen?”
het die Theotokos geweekla en gesê,
toe sy Hom aan ‘n Kruis verhef sien
wat as God en mens sonder saad uit haar voortgestraal het.

Apolitikion – Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Apolitikion – Toon 5 (Τὸν συνάναρχον Λόγον)

Vanuit die hemel gejag met die oog op reggelowigheid,
het jy o Martelaar Prokopius, sieraad van Martelare,
Christus, soos Paulus, met vreugde gevolg.
Daarom het jy jou deur die krag van die Kruis eervol onderskei
en Belial beskaam.
Bewaar hulle wat jou met liefde eer ongeskonde van sy boosheid.


Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1       (Τὸν τάφον σου Σωτὴρ)

O alsalige, wyse Prokopius,
soos voorheen vir Paulus
het Christus jou ook uit die hemel tot die geloof geroep,
daar Hy die Goddelike skoonheid van jou hart voorsien het.
Daarom het jy baie dapper gestry,
terwyl jy sy lyding en koms na die mensdom verkondig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1       (Τὸν τάφον σου Σωτὴρ)

O Alheilige Maagd, die hoop van Christene,
wat God bo die verstand en rede gebaar het,
smeek sonder ophou saam met die Magte in die hoë
dat Hy vergewing van sondes en verbetering van lewe mag gee
aan ons almal wat u altyd met liefde en geloof verheerlik.

Of die Kruistheotokion (op Woensdag- en Vrydagoggende)
                                            5



Theotokion – Toon 1         (Τὸν τάφον σου Σωτὴρ)

Toe die die onbevlekte ooilam
die Lam en Herder dood aan die kruishout sien hang,
het sy moederlik gekerm en geweekla en gesê:
“Hoe kan ek u selfvernedering wat bo die rede uitstyg, verduur, my Seun,
asook u vrywillige lyding, o God wat alle goedheid te bowe gaan?”

Kontakion – Toon 2          (Τὰ ἄνω ζητῶν)

Brandend met heilige ywer vir Christus
en deur die kosbare Kruis bewaar, o Prokopius,
het jy die vyande se oormoed en vermetelheid vernietig,
en die eerwaardige Kerk verhoog,
terwyl jy in die geloof vooruitgaan en ons verlig.

Ikos

O Woord wat alle begin voorafgaan,
skenk my, wat begeer om u soldaat Prokopius te besing, ‘n mond van wysheid.
Want U beskik in die oneindige oseaan van u oordele,
oor ‘n rykdom van goedhartigheid, o Christus,
sodat ook ek van die duisternis van my siel gereinig mag word,
deur alle smet van my gees af te vee,
en ná ek deur heilige dade ‘n tempel van heiligmaking geword het,
dinge wat u Martelaar waardig is, mag sing,
hy wat die eerwaardige Kerk verhoog het,
terwyl hy in die geloof vooruitgegaan en ons verlig het.

Sinaksarion

Op die 8ste van vandeesmaand die Gedagtenis aan die Heilige Grootmartelaar
Prokopius.

Verse.        Prokopius het blykbaar gesê, toe hy die nek buig:
              “Kap dit af, want ek bring nie ‘n offer aan ‘n dwaling nie.”

              Op die agste het hulle die hoof van Prokopius wat vlug in die stryd was,
              afgekap.


Op dieselfde dag is die Heilige Theodosia, moeder van die Heilige Prokopius, deur
die swaard vervolmaak.

Die twaalf Heilige Vroue uit die senatorstand wat deur die swaard vervolmaak is.

Deur hul heilige gebede, o God, ontferm U oor ons. Amen

Eksapostilarion – Toon 3           (Φῶς ἀναλλοίωτον Λόγε)
                                         6



Soos Paulus het jou roeping uit die hemel gekom, Prokopius,
en deur daarin vooruit te gaan, in ooreenstemming met jou naam,
het jy kore Martelare aan die Here toegebring.
Saam met hulle bid jy vir hulle wat jou loof.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3        (Φῶς ἀναλλοίωτον Λόγε)

Versterk u gemeenskap in die stryd, o Woord,
skenk die oorwinning aan ons heersers teen die barbare
deur die gebede van die Theotokos
wat U aan Christene as beskerming gegee het.

By die Lofpsalms

Toon 2 – deur Bizantius

O oorwinnaar Prokopius,
allergrootste roem van Martelare,
daar jy voortgang in God maak,
vrymoedigheid by Hom het en altyd by sy troon staan,
bid dat hulle, wat Hom deur weë wat God gevallig is en heilige dade welbehaag
in Hom voortgang mag maak en jou salig noem.

Toon 3 – deur Germanus

Toe jy in jou jeugjare was,
het jy soos die heerlike Paulus
uit die hoogste hemele die Goddelike gawe ontvang
en deur die volle wapenrusting van die Kruis
die vermetelheid van die aaklige teenstander omvergewerp.
O oorwinnaar Prokopius, roem van Martelare,
bid tot die Here vir ons
dat ons siele gered mag word.

Toon 4 – deur Cyprianus

O Veelbeproefde Prokopius,
lof tot God word tydens jou heilige gedagtenis deur aardse lippe gesing.
Want jy is as suiwer stryder van die woord van geloof geopenbaar,
toe jy die in die stryd die gestaltes van die afgode gesmaal het,
en nou is jy gevestig in die lig van die Drie-eenheid,
en deur jou gebede steek jy ons denke aan die brand.


Toon 5
                                          7

Deur jou worstelinge getooi, o Martelaar van Christus,
verheug die Kerk haar vandag,
en terwyl sy jou aleerwaardige gedagtenis op waardige wyse vier,
roep sy met lofsang uit:
Verheug jou, jy wat Paulus nagevolg,
die Kruis van Christus opgeneem
en die teenstanders se strikke verbrysel het.
Verheug jou, roem van Martelare en steun van Konings,
o veelbeproefde Prokopius, sieraad van oorwinnaars.
Daar jy vrymoedigheid het,
hou nie op om vir ons by die Here te bid nie.

Eer aan die Vader en aan die Seun en aan die Heilige Gees.

Doksastikon – Toon 8 – deur Anatolius

O Martelaar Prokopius,
daar jy soos Paulus jou roeping van God ontvang
en deur vertroue in die Kruis voortgang in God gemaak het,
het jy manmoedig die tiranne se goddeloosheid
en die hardheid van die folteringe beskaam.
Daarom het jy die sonde ook ten bloede weerstaan,
deur teen die onsienlike vyande te veg,
en bid jy sonder ophou tot die Heiland ons God
dat die wêreld vrede en ons siele sy groot barmhartigheid geskenk mag word.

Nou en altyd en tot in ewigheid. Amen.

Theotokion – Toon 8

O Meesteres,
aanvaar die smekinge van u dienaars
en verlos ons van alle nood en verdrukkinge.

Die Groot Doksologie

Die res van die Mettediens en die Wegsending

Die Veranderlike vir die Goddelike Liturgie

Die lesing uit die Eerste Brief van Paulus aan Timótheüs (4:9-15)

Timótheüs, my kind, Dit is ‘n betroubare woord en werd om ten volle aangeneem te
word; want hiervoor arbei ons ook en word ons gesmaad, omdat ons gehoop het op
die lewende God wat ‘n behouder is van alle mense, insonderheid van die
gelowiges. Beveel en leer hierdie dinge. Laat niemand jou jonkheid verag nie, maar
wees ‘n voorbeeld vir die gelowiges in woord, in wandel, in liefde, in gees, in geloof,
in reinheid. Totdat ek kom, moet jy aanhou met voorlesing, vermaning en
lering. Verwaarloos nie die genadegawe wat in jou is nie, wat jou gegee is deur die
                                         8

profesie met die handoplegging van die ouderlinge. Wees vlytig in hierdie dinge, leef
daarin, sodat jou vooruitgang vir almal duidelik kan wees.

Die lesing uit die Heilige Evangelie volgens Lukas (6:17-19; 9:1-2; 10:16-21)

In daardie tyd het Jesus op ‘n gelyk plek gaan staan, en daar was ‘n skare van sy
dissipels en ‘n groot menigte van die volk van die hele Judéa en Jerusalem en die
kusstreek van Tirus en Sidon af, wat gekom het om Hom te hoor en van hulle kwale
genees te word; en die wat gekwel was deur onreine geeste, is ook genees. En die
hele skare het probeer om Hom aan te raak, omdat krag van Hom uitgegaan het, en
Hy het almal gesond gemaak.

En Hy het sy twaalf dissipels saamgeroep en aan hulle mag en gesag gegee oor al
die duiwels en om siektes te genees. En Hy het hulle uitgestuur om die koninkryk
van God te verkondig en die siekes gesond te maak.

En Hy het vir hulle gesê: Wie na julle luister, luister na My; en wie julle verwerp,
verwerp My; en wie My verwerp, verwerp Hom wat My gestuur het. En die sewentig
het met blydskap teruggekom en gesê: Here, ook die duiwels onderwerp hulle aan
ons in u Naam. Toe sê Hy vir hulle: Ek het die Satan soos ‘n bliksem uit die hemel
sien val. Kyk, Ek gee aan julle die mag om op slange en skerpioene te trap, en oor al
die krag van die vyand; en niks sal julle ooit skade doen nie. Maar julle moenie
daaroor bly wees dat die geeste aan julle onderworpe is nie, maar wees liewer bly
dat julle name in die hemele opgeskrywe is. In dieselfde uur het Jesus Hom in die
gees verheug en gesê: Ek loof U, Vader, Here van die hemel en die aarde, dat U
hierdie dinge verberg het vir wyse en verstandige mense en dit aan kindertjies
geopenbaar het. Ja, Vader, want so was dit u welbehae.

Kommunielied:       Die regverdige sal in ewige gedagtenis wees. Hy sal nie slegte
                    tyding vrees nie. Halleluja.
