                                           1


Menaion Februarie 18 Ons H. Vader Leo, Pous van Rome.
Die Veranderlike vir die Vesperdiens
By “Heer, ek het U aangeroep…” sing ons die volgende stigiere:
Toon 1
Op die mees asketiese wyse, o allersalige Leo,
het jy jou gees die heerser oor die hartstogte gemaak
en deur die gestalte van jou deugde en waardigheid van jou optrede
die beeld van die siel geskilder.
Daarom vra ons jou as Herder en Leermeester
om vrede vir die wêreld te vra.

O alsalige Hiërarg,
versterk deur die mag van Christus
het jy nie die vermetelheid van die Leeu gevrees nie,
maar sy onstandvastigheid van siel versmaai,
asook sy waarlik arrogante ingesteldheid,
die algehele goddeloosheid van sy kettery
en die listige oormoed van sy weë.

O Alsalige Priester,
jy het ‘n toevoeging tot die Gelowiges, Hiërarge en Martelare geword.
Want jy is onoorwonne in die stryd bewys,
soos ‘n onverbreekbare, onbeweeglike toring en bolwerk van reggelowigheid,
wat op allerortodokse en die mees duidelike wyse
die dogma aangaande die Heer se onuitspreeklike geboorte uiteensit.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 1
Ons ken u as bron van ewige lewe, o Meesteres.
Gee daarom deur u genade
my siel wat deur die hartstogte verdor het weer lewe
en gee dat dit altyd waters van heil mag laat opwel.
En ek bid u, laat vergifnis van my oortredinge nou deur u voorbidding
op my drup en reinig my.

Of die Kruistheotokion – Toon 1
“‘n Swaard het my hart deurboor, o my Seun”, het die Maagd gesê
toe sy Christus aan die boom sien hang,
“en dit skeur my, soos Simeon destyds aan my voorspel het.
Maar staan op, o Onsterflike,
en verheerlik u Moeder en diensmaagd saam met U, bid ek U.”

Apolitikion van die Heilige Leo – Toon 8
                                         2


Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Leo,
God-geïnspireerde sieraad van monnike,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.
Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 3
Deur met heilige dogmas soos met weerlig rondomheen te blits,
het jy die lig van Ortodoksie laat straal
en die duisternis van die ketterye verminder.
En toe jy uit die lewe heengegaan het, o alsalige,
het jy by die aandlose lig jou woning gaan maak.
Heilige Leo, smeek Christus ons God
om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3
U het ‘n heilige tabernakel van die Here geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige.

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Kontakion – Toon 3

Jy het op die troon van priesterskap gesit, o glorieryke,
en die monde van die redelike leeus toegestop
deur God-geïnspireerde dogmas oor die eerwaardige Drie-eenheid
en jy het die lig van Godskennis op jou kudde laat skyn.
Daarom is jy verheerlik as heilige ingewydene van God se genade.

Ikos
                                         3


O Leo, met God se wysheid vervul,
het jy die Vader en die Seun en die Heilige Gees verkondig,
die drie-sonnige lig, die driemaal-heilige mag, een Godheid en een wese,
en die listige lippe van die ketters finaal gesnoer.
Daarom, deur die reine Geboorte-geefster van Christus as Theotokos te bely,
het jy die trots en geklets van Nestorius tot ‘n val gebring.
Daarom is jy in die wêreld herken as heilige ingewydene van God se genade.

Sinaksarion

Op die 18de van vandeesmaand die Gedagtenis aan ons Vader onder die Heiliges
Leo, Pous van Rome.

Verse.        Die Heilige Leo stort sy siel uit
              en wek vrees in die slagordes van die demone.

              Op die 18de het Leo sy asem uitgeblaas.

Op dieselfde dag die gedagtenis aan die Heilige Martelare Leo en Paregorius, wat
as martelare gestry het in Patara van Likië.

Op dieselfde dag die Gedagtenis aan ons Heilige Vader Agapetus, Biskop van
Sinaus, die belyer en wonderdoener.

Deur hul heilige gebede, o God, ontferm U oor ons. Amen.

Eksapostilarion – Toon 2

Jy is deur jou woorde en dade as ‘n leeu geopenbaar, o Alwyse,
want op koninklike wyse het jy deur die gebrul van jou dogmas
die goddelose planne soos ‘n jakkals se skelmstreke verpletter
en die vergadering van Godverkore Vaders behaag.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 2

Die listige slang wat my eens my lewenswoning in Eden beny
en my daaruit uitgewerp het,
het deur u heilige Seun tot ‘n val gekom en gesterf,
o heilige Moeder en Maagd,
en ek het weer na die heerlikheid wat ek verloor het, opgegaan.
