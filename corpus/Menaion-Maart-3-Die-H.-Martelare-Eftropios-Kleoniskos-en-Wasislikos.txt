                                           1


Menaion Maart 3 Die H. Martelare Eftrópios, Kleónikos en Wasilískos.
Die Veranderlike vir die Vesperdiens
Stigiere vir die Martelare – Toon 1      (Πανεύφηµοι Μάρτυρες)
O Martelare drie in getal,
ná julle standvastig gestry het teen hulle wat baie onbekookte uitsprake lewer,
en alle beproewinge wat met die kwaaiste pyne gepaard gaan,
met geloof verduur het,
het julle die hemelse koninkryk bekom.
Bid daarom dat ons siele vrede en groot barmhartigheid geskenk mag word.

Laat ons met geestelike liedere
Eftrópios, Kleónikos en die standvastige Wasilískos loof.
Want in die vuur het hulle deur die genade van reggelowigheid
die wese van goddeloosheid verbrand
en nou verlig hulle die eindes van die aarde met heilige fakkels,
daar hulle glansende ligbakens is wat alle dwalinge in die skadu stel.

Toe julle onthoof is,
het julle die vyand se kop met jul allerskone voete verbrysel,
o dapper Martelare, sterre wat nie dwaal nie,
besielde offergawes, skatte van die hemelse tempel,
glorieryke Eftrópios, Wasilískos en Kleónikos,
wat om vrede vir almal vra.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1        (Πανεύφηµοι Μάρτυρες)

Genees, o Albesongene,
my siel wat vanweë allerbose hartstogte vreeslik siek is,
u wat Christus, die geneser en Verlosser van almal, gebaar het,
Hy wat alle krankhede genees,
die kwaadwillige duiwel verwond
en ons van die dood bevry het.

Of die Kruistheotokion (op Dinsdag- en Donderdagaande)

Toon 1 (Πανεύφηµοι Μάρτυρες)
Toe die Maagd u onregverdige doding sien, o Christus,
het sy in bitter smart tot U uitgeroep:
“My liefste Kind, hoe ly U so onregverdiglik?
Hoe hang U aan die Boom,
U wat die hele aarde bo die waters opgehang het?
Laat my, u Moeder en u diensmaagd nie alleen agter nie,
o Weldoener ryk aan barmhartigheid, bid ek U.”
                                           2


Apolitikion van die Martelare – Toon 4            (Ταχὺ προκατάλαβε)
U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1        (Τὸν τάφον σου Σωτὴρ)

Die drietal Martelare
het die eerwaardige Drie-eenheid voor ‘n groot skare bely
en is ná hulle gestry het,
by die skare van Liggaamloses getel.
Laat ons hulle vandag met geloof lof toebring,
terwyl ons hul heilige gedagtenis vier
wat die wêreld verbly.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1        (Τὸν τάφον σου Σωτὴρ)
O Alheilige Maagd, die hoop van Christene,
wat God bo die verstand en rede gebaar het,
smeek sonder ophou saam met die Magte in die hoë
dat Hy vergewing van sondes en verbetering van lewe mag gee
aan ons almal wat u altyd met liefde en geloof verheerlik.

Of die Kruistheotokion (op Woensdag- en Vrydagoggende)

Toon 1        (Τὸν τάφον σου Σωτὴρ)

“O die nuwe wonder!
O die huiweringwekkende misterie!”
het die reine, al-onskuldige Maagd uitgeroep
toe sy die Heer aan die Kruis uitgestrek sien;
Hy wat die heelal in sy hand dra
word soos ‘n misdadiger
deur wettelose regters tot ‘n Kruis veroordeel.

Sinaksarion

Op die 3de van vandeesmaand die Gedagtenis aan die Heilige Martelare Eftrópios,
Kleónikos en Wasilískos

Verse.        Eftrópios, goed van geaardheid,
                                         3


             het deur die swaard Christus en die dood gevind.

             En Kleónikos het ‘n roemryke oorwinning behaal
             toe hy soos eens my Christus aan ‘n kruis gehang is.

             Voor die gevangenis het Wasilískos sy liggaam as ‘n gevangenis
             beskou, en nou word hy uit twee gevangenisse bevry.

             Op die 3de is Eftrópios aan ‘n kruishout vasgeslaan.

Op dieselfde dag die Gedagtenis aan die Heilige Hiëromartelaar Theodoretus,
Priester van Antiochië.

Op dieselfde dag is die Heilige Zenon en Zoïlos in vrede vervolmaak.

Op dieselfde dag is die Heilige Piamoen die Maagd in vrede vervolmaak.

Deur hul heilige gebede, o God, ontferm u oor ons en red ons. Amen.

Die res van die Mettediens en die Wegsending.
