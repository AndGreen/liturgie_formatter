Die Veranderlike vir die Goddelike Liturgie van die H. Johannes
Chrysostomos vir die Sondag van die Laaste Oordeel

Gewone Antifone en Lied van die Intog vir Sondag

Die Opstandingsapolitikion in die Toon van die Week

Die Apolitikion (van die Heilige) en van die Kerk

Kontakion - Toon 1

Wanneer U, o God, met heerlikheid na die aarde kom,
en die heelal sidder, 'n rivier van vuur voor u regterstoel stroom;
die boeke geopen word en die verborge openbaar gemaak word:
red my dan van die onblusbare vuur,
en maak my waardig
om aan u regterhand te staan,
o regverdige Regter.

Prokimenon – Toon 3

Groot is ons Heer, en groot is sy krag en sy verstand is oneindig.
Vers: Loof die Here want Hy is goed.

Die lesing uit die Eerste Brief van Paulus aan die Korinthiërs (8:8-13;
9:1-2)

Broeders, voedsel bring ons nie nader by God nie; want as ons eet, het ons
geen oorvloed nie, en as ons nie eet nie, ly ons geen gebrek nie. Maar pas op
dat hierdie vryheid van julle nie miskien 'n struikelblok word vir die wat swak is
nie. Want as iemand jou wat kennis het, aan tafel sien in 'n afgodstempel, sal
sy gewete, as hy 'n swak man is, nie aangemoedig word om van die offervleis
aan die afgode te eet nie? En moet die swakke broeder vir wie Christus
gesterf het, verlore gaan deur jou kennis? Maar deur so teen die broeders te
sondig en hulle gewete wat swak is, seer te maak, sondig julle teen Christus.
Daarom, as voedsel my broeder laat struikel, sal ek in der ewigheid geen vleis
eet nie, om my broeder nie te laat struikel nie. Is ek nie 'n apostel nie? Het ek
nie Jesus Christus, onse Here, gesien nie? Is julle nie my werk in die Here nie?
As ek vir ander geen apostel is nie, is ek dit tog seker vir julle, want julle is die
seël op my apostelskap in die Here.

Hallelujaverse – Toon 8

Kom, laat ons jubel tot eer van die Here, laat ons juig tot eer van God ons
Verlosser!
Laat ons voor sy aangesig kom met lof en met lofliedere tot eer van Hom juig.


Die Lesing uit die H. Evangelie van volgens Matthéüs (25:31-46)
Die Here het gesê: Wanneer die Seun van die mens in sy heerlikheid kom en
al die heilige engele saam met Hom, dan sal Hy op sy heerlike troon sit; en
voor Hom sal al die nasies versamel word, en Hy sal hulle van mekaar afskei
soos die herder die skape van die bokke afskei; en Hy sal die skape aan sy
regterhand en die bokke aan sy linkerhand sit. Dan sal die Koning vir die wat
aan sy regterhand is, sê: Kom, julle geseëndes van my Vader, beërf die
koninkryk wat vir julle berei is van die grondlegging van die wêreld af. Want
Ek het honger gehad, en julle het My te ete gegee; Ek het dors gehad, en julle
het My te drinke gegee; Ek was 'n vreemdeling, en julle het My herberg gegee;
Ek was naak, en julle het My geklee; Ek was siek, en julle het My besoek; in
die gevangenis was Ek, en julle het na My gekom. Dan sal die regverdiges
Hom antwoord en sê: Here, wanneer het ons U honger gesien en gevoed; of
dors, en te drinke gegee? En wanneer het ons U 'n vreemdeling gesien, en
herberg gegee; of naak, en geklee? En wanneer het ons U siek gesien of in
die gevangenis, en na U gekom? En die Koning sal antword en vir hulle sê:
Voorwaar Ek sê vir julle, vir sover julle dit gedoen het aan een van die
geringstes van hierdie broeders van My, het julle dit aan My gedoen. Dan sal
Hy ook vir dié aan sy linkerhand sê: Gaan weg van My, julle vervloektes, in
die ewige vuur wat berei is vir die duiwel en sy engele. Want Ek het honger
gehad, en julle het My nie te ete gegee nie; Ek het dors gehad, en julle het My
nie te drinke gegee nie. Ek was 'n vreemdeling, en julle het vir My nie herberg
gegee nie; naak, en julle het My nie geklee nie; siek en in die gevangenis, en
julle het My nie besoek nie. Dan sal hulle Hom ook antwoord en sê: Here,
wanneer het ons U honger gesien of dors of 'n vreemdeling of naak of siek of
in die gevangenis, en U nie gedien nie? Dan sal Hy hulle antwoord en sê:
Voorwaar Ek sê vir julle, vir sover julle dit nie gedoen het aan een van hierdie
geringstes nie, het julle dit aan My ook nie gedoen nie. En hulle sal weggaan
in die ewige straf, maar die regverdiges in die ewige lewe.

Dit is waarlik gepas…(soos gewoonlik)

Kommunielied: Loof die Here…(soos gewoonlik)
