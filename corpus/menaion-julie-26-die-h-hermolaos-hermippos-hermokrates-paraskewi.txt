                                          1


Menaion Julie 26 Die H. Hermippos, Hermolaos, Hermokrates & Paraskewí.

Die Veranderlike vir die Vesperdiens

By “Heer, ek het U aangeroep…” maak ons voorsiening vier ses verse en sing ons
die volgende stigiere.

Toon 8

O Martelaar en kampvegter Hermolaos,
toegewyd het jy na die mees toegewyde lewe verlang
en is jy as priester van Jesus die Almagtige gewy,
en deur genade het jy mense met jou eerwaardige woorde gered
uit die onheilige duisternis.
En deur jou bloed gewas, o Godgeseënde,
het jy na die kampvegters se bo-wêreldse wonings oorgegaan.

O Martelaar en kampvegter Hermolaos,
hoewel jy jou eens uit vrees vir die wetteloses verberg het,
maak jy nou die verborge misterie van reggelowigheid en kennis
met vreugde aan die oorwinnaar Panteleimon bekend,
en ná jy jou bekend gemaak het,
sterf jy met groot graagte vir Christus
wat in sy goedheid gekies het om te ly.

Laat ons getrou en gewyd die Here se se martelare loof en verheerlik,
Hermippos, Hermolaos, en Hermokrates,
wat op wonderbare wyse gestry en die bedrieër gedood het,
en gewas is in die bad
wat nooit deur latere bevlekkinge besoedel word nie,
en laat ons hul gedagtenis feestelik vier.

O die sonderlinge wonder!
O Wyse Paraskewí,
nadat jy ywerig gestry het,
het jy Antoninus se oormoed dapper omvergewerp
en is jy, o eerwaardige,
die krone en belonings van jou hemelse roeping waardig geag.
Maak altyd melding by die Heer van jou dienaars
wat jou getrou vereer,
dat Hy Hom oor ons mag ontferm.

O albesonge Martelares van Christus,
wat Christus die Meester met jou hele siel liefgehad het,
jy het baie standvastig die wonde van die folteringe verduur,
Aan jou sye deur geselinge gefolter,
het jy al die verminkings deurstaan
ter wille van Hom wat jy liefhet,
en het jy die krone verkry wat van Hom af kom.
                                         2


Daarom loof ons jou, o Godgeseënde.

O glorieryke heilige Martelares,
wie sal die belonings van jou lyding en getuienis kan beskryf,
die wonderbare moed, geduld en sagmoedigheid
wat jy, o eerwaardige, bewys het,
asof jy sonder vlees is.
Daarom het jy ‘n metgesel van die Engele geword, o Paraskewí,
‘n bruid van Hom wat oor almal heers,
‘n werktuig van die Gees.

Eer aan die Vader en aan die Seun en aan die Heilige Gees.

Toon 6

O Glorieryke Paraskewí,
oorwinnende Martelares en maagd,
vra in jou gebede tot God
dat hulle wat jou stryd op waardige wyse vier,
gered mag word van versoekinge en verdrukkinge
en die toekomende oordeel,
o albesonge Martelares.

Nou en altyd en tot in ewigheid. Amen.

Theotokion – Toon 6 (uit die Oktoig)

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Apostiga – Toon 4

Met ‘n dapper gemoed, o Al-glorieryke,
het jy dit gewaag om baie pynlike folteringe te trotseer
en het jy die Hellene se heiligdomme tot vergruis.
Want deur die krag van die Kruis het jy die teenstander gedood
wat gespog het dat hy sy troon bo die sterre geplaas het.
Want bespot soos ‘n mossie,
het hy voor jou voete oopgebars.
                                         3



Vers. Ek het geduldig op die Here gewag en Hy het aan my gedink. En Hy het my
      gebed verhoor. (Ps. 39)

Die gewig van die steenplaat en die brand van die vuur
het ‘n Engel baie gou deur Goddelike voorsorg verander,
die een soos ‘n blaar,
die ander soos ‘n koel bries,
soos van ouds die verskyning van die vierde wese
saam met wie jy ook uitgeroep het:
“Groot is u barmhartigheid, o Almedelydende;
daarom eer ek met vreugde u albesonge Naam.”

Vers. En Hy het my voete op ‘n rots gestel en my voetstappe gerig. (Ps. 39)

Ná jy reinheid van liggaam en helderheid van siel bekom het,
is jy alyd as onskuldig gesien.
Want omdat jy na die Bruidegom verlang het,
het jy altyd op die spoor van die geestelike mirre gewandel,
o eerwaardige albesonge Paraskewí.
Bid nou tot die Verlosser van almal
om lossing van skulde te gee
aan hulle wat met geloof jou gedagtenis vier.

Eer aan die Vader en aan die Seun en aan die Heilige Gees.

Toon 6

Kom alle eindes van die aarde,
laat ons ‘n geestelike koordans aanhef,
en laat ons Christus se Maagedlike Martelares loof en sê:
Verheug jou, Heilige Paraskewí deur God geëer.
Verheug jou, jy wat die martelaarskap op edele wyse aanvaar het.
Verheug jou, die martelaars se gelyke wat die heiliges se woning deel.
Smeek saam met hulle dat ons siele gered mag word.


Nou en altyd en tot in ewigheid. Amen.
Theotokion - Toon 6
O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
bid saam met die Apostels en al die Heiliges
dat ons siele ontferming mag ontvang.
Apolitikia
                                           4


Vir die Heilige Hermolaos, Hermippos en Hermokrates - Toon 4


U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.
Eer aan die Vader en aan die Seun en aan die Heilige Gees.

Apolitikion vir die Heilige Paraskewí - Toon 1

Nadat jy 'n ywer wat pas by jou naam aan die dag gelê het,
het jy, o oorwinnares Paraskewí, wat goed vernoem is,
as woning ‘n geloof verkry verkry wat jou naam waardig is.
Daarom stort jy genesinge uit
en bid jy vir ons siele.

Nou en altyd en tot in ewigheid. Amen.

Theotokion – Toon 1 (uit die Oktoig)

Toe Gabriël tot u, o Maagd, die “verheug u” spreek,
het die Meester van die heelal tydens sy spreke
in u, die heilige ark,
vlees aangeneem, soos die regverdige Dawid gesê het.
U is wyer as die hemele bewys,
daar u u Skepper gedra het.
Eer aan Hom wat in u gewoon het;
eer aan Hom wat uit u voortgekom het;
eer aan Hom
wat ons deur u geboortegewing bevry het.


Die Veranderlike vir die Mettediens

Na die Eerste Psalmlesing, die Kathisma van die Heilige Paraskewí

Toon 4

Jy het die allerskone Christus liefgehad
en ná jy jou siel deur reinheid getooi het,
het jy jou deur allerhande pyne en verdukkinge aan Hom verloof
soos ‘n kuise bruid.
Daarom het Hy jou ‘n hemelse bruidsaal waardig geag
waar jy vir ons by Hom voorbidding doen,
ons wat wat jou vereer, albesonge Paraskewí.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                          5



Theotokion

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie weggaan van u nie,
want u red u dienaars altyd uit allerhande gevare

Na die Tweede Psalmlesing, die Kathisma van die Heilige Paraskewí

Toon 1

Deur die eerbaarheid van jou lewe
is jy soos ‘n onskuldige, reine lam
op mistieke wyse aan die Here verbind,
toe jy jou met die skoonheid van jou worstelstryd getooi het.
Daarom het jy die genadegawe van genesing ontvang
en genees jy alle siektes deur die krag van die Gees.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion

Ons wat met verlange ons toevlug tot u goedheid neem,
ken u almal as Moeder van God
wat ook ná u geboortegewing waarlik Maagd geblyk te wees het.
Want ons sondaars het u as beskerming.
Ons het u as verlossing in versoekinge verkry,
die enige al-onskuldige.

Die Kanon van die Heilige Hermolaos, Hermippos en Hermokrates – Toon 8

Die Kanon van die Heilige Paraskewí – Toon 4
(moet nog vertaal word)

Na die Derde Ode

Kathisma van die Heilige Hermolaos – Toon 8

Deur jou lewe heilig deur te bring,
is jy as priester van die Verlosser aangewys,
en het jy hulle wat jou met geloof nader altyd verlig
en uiteindelik, o salige, met God vervuld
die lig van martelaarskap uitgestraal en die wêreld verlig.
Daarom, waar ons jou luisterryke, heilige gedagtenis vier,
besing ons jou en noem ons jou getrou salig, o oorwinnaar Hermolaos.
                                          6


Bid tot Christus ons God dat Hy vergifnis van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die heilige Gees.

Van die Heilige Paraskewí - Toon 8

Vanaf die moederlike windsels het jy jou aan Christus gewy
en Hom, die Verlosser van almal, voortdurend behaag.
Jy het die vermetelheid van tiranne ferm vertrap
en waarlik dapper die folteringe verduur.
Daarom het Christus jou met krone getooi
en jou met heerlikheid in die hemelse bruidsaal ingelei.
O bewonderenswaardige Paraskewí,
bid tot Christus ons God dat Hy vergifnis van oortredinge mag skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Theotokion

Saam met al die mensegeslagte noem ons u salig
wat alleen onder vroue as Maagd
sonder saad God in die vlees gebaar het.
Want die vuur van die Godheid het in u kom woon
en u het die Skepper en Heer as kindjie gesoog.
Daarom verheerlik die geslag van Engele en mense tereg u alheilige Kind
en roep ons u eendragtig toe:
Bid tot u Seun en God dat Hy vergifnis van oortredinge mag skenk
aan hulle wat met geloof u saadlose geboortegewing vereer.

Kontakion – Toon 4

Nou dat ons jou tempel
as ‘n siekehuis vir die siel bevind het o aleerwaardige,
eer ons die gelowiges jou almal daarin met ‘n luide stem,
o beroemde Heilige Martelaar, Paraskewí.

Ikos

Die stem van die Bruidegom het jou as bruid geroep
en jou met die kroon van onverganklikheid getooi,
o al-roemvolle Godgesinde Paraskewí
en jou tereg by die oorwinnende, eerwaardige Martelare getel.
Waar jy jou saam met hulle verheug,
dink aan hulle wat jou heilige fees vier
en in jou tempel byeenkom.
Want waar ons nou daarin staan,
dra ons gesange uit die siel op aan jou,
o beroemde Heilige Martelares, Paraskewí.
                                           7



Sinaksarion

Op die 26ste van vandeesmaand die Gedagtenis aan die Heilige Priestermartelare
Hermolaos, Hermippos en Hermokrates.

Verse

Hermippos, Hermolaos en Hermokrates
het die aanbidders van Hermes met vrymoedigheid beskaam.

Op die 26ste is Hermolaos onthoof.

Op dieselfde dag die Gedagtenis van die Heilige Vrome Martelares van Christus,
Paraskewí.

Verse

O eerwaardige, jy het jou deur jou strewes
tot ‘n reine huis berei vir God om in te woon.

Op dieselfde dag die gedagtenis aan die Heilige Martelaar Oraiozela.

Op dieselfde dag die gedagtenis aan die Heilige Ignatios Steironites, en die wyding
van die Tempel van die Aartsengel Gabriël, by Chaldae. En die Heilige Martelare
Appion en Jerusalem.

Deur hul heilige gebede, o God, ontferm U oor ons. Amen.

Eksapostilarion – Toon 2

O skone Maagd, deur die Kruis van jou Here versterk,
het jy die tiranne se oormoed vernietig
en dapper as Martelares gestry.
En daar jy van Christus die belonings van oorwinning ontvang het,
o alwyse alwonderbare Paraskewí,
smeek ten behoewe van ons wat jou met liefde eer.

Theotokion

O allerreine Maria, goue wierookbak,
wat die vat van die onomvatbare Drie-eenheid geword het,
in wie die Vader ‘n welbehae gehad
en die Seun gewoon het.
Die Alheilige Gees het u oorskadu
en as Theotokos bekend gemaak, o Maagd.

Lofpsalms – Toon 1

Waar jy saam met die verstandige Maagde dans
                                         8


in die howe van die Heer, o eerwaardige Martelares,
het jy die genade ontvang om siektes te genees, o wyse,
en om die onreine geeste te verdryf
uit hulle wat jou met geloof nader.

Herhaal bg.

Vers. Ek het geduldig op die Here gewag en Hy het aan my gedink. En Hy het my
      gebed verhoor. (Ps. 39)

Jy het die mag van die goddelose tiranne uitmekaargeruk,
o eerwaardige maagd,
en jou skrede op God gerig,
en die houe van die loodballe geensins gevrees nie,
ook nie die vuur of die geskaaf van jou vlees
of die kokende ketels of die swaarddood nie.

Vers. En Hy het my voete op ‘n rots gestel en my voetstappe gerig. (Ps. 39)

Ná jy eers jou ligggaam deur askese laat wegkwyn het,
het jy jou gees sterk gemaak in die stryd,
o glorieryke Martelares van Christus,
en is jy as ‘n swaard wat in die hemel gesmee is, bewys,
deur lyding soos goud in die smeltkroes beproef,
o skone maagd.

Eer aan die Vader en aan die Seun en aan die Heilige Gees.

Toon 2

In die stad van ons God,
op sy heilige berg,
daar het die heilige gewoon
en haar lamp brandend gehou.
Laat ons die maagd se loflied hoor:
O maagdelikheid, die tempel van God!
O maagdelikheid, die roem van die Martelare!
O maagdelkheid, metgesel van die Engele!

Nou en altyd en tot in ewigheid. Amen.

Theotokion

Op u stel ek al my hoop, Moeder van God;
beskerm my onder u hoede.
