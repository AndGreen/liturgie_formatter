                                        1


Menaion Junie 25 Die H. Fewronía

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende 3 stigiere vir die Voorloper.

Toon 4

Toe Johannes gebore is,
het hy die swye van Zacharias verbreek.
Want dit was nie gepas dat die vader swyg,
toe die stem na vore gekom het nie,
maar soos hy voorheen die tong gebind het wat ongelowig was,
so was dit gepas om sy vader vryheid te gee toe hy bekend gemaak is,
deur wie hy ook verkondig is.
En die Voorloper is as stem en lig van die Woord gebore
en hy bid vir ons siele.

Vandag maak die Woord se stem sy vader se stem los
wat deur ongeloof vasgehou is,
hy toon die kinderrykheid van die Kerk aan,
sy moeder se boeie word losgemaak,
die lamp van die woord kom voort,
en die daeraad van die son van geregtigheid verkondig sy koms,
met die oog op die herskepping van almal
en die verlossing van ons siele.

Kort voor die Woord van God uit die Maagd gebore sou word,
het die Boodskapper uit ‘n dorre se vrou se barensweë voortgekom,
die grootste onder hulle wat uit vroue gebore is,
hy wat meer as ‘n profeet is.
Want dit was nodig dat die aanvang van Goddelike dinge sonderling,
vrugbaarheid verby die ouderdom daarvoor
en ‘n ontvangenis sonder saad moes wees.
Eer aan U wat tot ons heil wonders doen.

Vir die Heilige Fewronía – Toon 4

O alberoemde Fewronía,
jy het ‘n stryd verduur wat by 'n oefenskool pas,
toe jy die sweet van askese met die bloed van martelaarskap vermeng het.
Daarom het die Weldoener jou ‘n dubbele kroon geskenk,
Hy na Wie jy, met glans getooi, opgegaan het,
as al-onskuldige Maagd en onoorwonne Martelares.

Die skoonheid van jou liggaam
het met die Goddelike prag van jou gees saamgeval.
Want wit geword in heilige kloosters,
het jy soos ‘n lelie gestraal,
                                           2


en is jy rooi gekleur deur die strome van jou bloed,
o al-onskuldige Bruid.
Daarom het die hemelse, behaaglike bruidsaal
en onverganklike bruidsvertrek jou ontvang,
as Maagd en Martelares.

Die reddende Engel het rondom jou laer getrek,
o alberoemde Fewronía.
Want dit het geblyk dat jy die Here van kleins af vrees
en as ‘n aangename wygeskenk aan Hom gewy,
is jy deur die Almagtige bewaar.
Daarom het jy Selenus se waansin vertrap
en het jy jou gekroon na Christus jou bruidegom omhoog gehaas.

Eer aan die Vader en aan die Seun en aan die Heilige gees, nou en altyd en tot in
ewigheid. Amen.

Theotokion - Toon 6

Elisabet het die Voorloper van die Genade ontvang,
en die Maagd die Here van die Heerlikheid.
Die moeders het mekaar omhels en die kindjie het opgespring.
Want van binne het die dienskneg die Meester besing,
en die Moeder van die Voorloper het haar verwonder en begin uitroep:
“Vanwaar kom dit my toe,
dat die Moeder van die Here na my toe kom?
Sodat Hy ‘n wanhopige volk mag red.
Eer aan U wat oor groot barmhartigheid beskik.”

Apostiga uit die Oktoig

Eer aan die Vader en aan die Seun en aan die Heilige gees, nou en altyd en tot in
ewigheid. Amen.

Theotokion - Toon 8

Aanskou Elisabet waar sy met die Maagd Maria in gesprek is.
Waarom het u na my gekom, o Moeder van die Heer?
U dra die Koning en ek die soldaat,
U die Wetgewer en ek die leraar van die Wet,
U die Woord en ek die stem wat die Koning van die hemele sal verkondig.

Apolitikion van die Voorloper – Toon 4

Ons wat jou met liefde eer,
o Profeet en Voorloper van Christus se koms,
is nie in staat om jou na waarde te prys nie.
Want die onvrugbaarheid van haar wat jou gebaar het
en die stomheid van jou vader
is deur jou glorieryke, eerwaardige geboorte ongedaan gemaak
                                         3


en die vleeswording van die Seun van God word in die wêreld verkondig.

Apolitikion van die Heilige Martelares Fewronía – Toon 4

O Jesus, u lam roep met 'n groot stem:
“My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.”
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.

Die Veranderlike vir die Mettediens

Kathisma na die Derde ode van die Kanon (wat nog vertaal moet word)

Vir die Voorloper - Toon 1

O Johannes, wat van ouds in die strome van die Jordaan
die reiniging van die hele wêreld gedoop het,
trek my op wat deur my menigte oortredinge ondergaan
en was my skoon van allerlei smet,
terwyl jy altyd as welgevallige voorbidder by die Mensliewende smeek.

Eer aan die Vader en aan die Seun en aan die Heilige Gees.

Vir die Heilige Fewronía – Toon 1

Daar jy verlang het na Christus, wat skoon in prag is,
het jy ywerig na die grootste worstelinge gegaan,
waar jy die bron van onheil heeltemal vernietig het.
Verlos my van sy listige strikke,
en lei my deur jou gebede, Fewronia, tot Goddelike bekering.

Nou en altyd en tot in ewigheid. Amen.

Theotokion – Toon 1

Toe Johannes in sy moederskoot opgespring het, o reine,
het hy deur Goddelike genade God herken
wat in u skoot gedra is,
en hy het Hom getrou aanbid,
maar ek bid u, o Maagd,
pleit saam met die Voorloper
by die Woord aan Wie u ‘n liggaam verleen het,
dat u dienaar gered mag word.

Kontakion van die Voorloper – Toon 3

Sy wat voorheen onvrugbaar was,
                                          4


baar vandag die Voorloper van Christus,
en Hý is die vervulling van alle profesieë,
want die profete het Hom vooraf verkondig,
en toe hy in die Jordaan die hand op Hom gelê het,
is hy as Profeet, Herout en Voorloper van God die Woord geopenbaar.

Sinaksarion

Op die 25ste van vandeesmaand die Gedagtenis van die Heilige en Regverdige
Martelares, die veelstrydende Fewronía.

Verse.        ‘n Bruidskat vir die sieraad onder vroue, Fewronía,
              die afkap van haar hoof. Hoe skoon is jou bruidskat, o vrou!

              Op die 25ste het Ferwronía haar nek aan die swaard gegee.

Op dieselfde dag die gedagtenis aan die Heilige Martelaar Orentius, en sy ses egte
broers, wie se name Farnakius, Eros,Firmus, Firminus, Kyriakos en Longinos is.

Op dieselfde dag, die gedagtenis aan die hulp wat bo alle rede en hoop aan ons
gegee is deur ons groot God en Verlosser Jesus Christus, deur die gebede van haar
wat Hom sonder saad gebaar het, teen hulle wat die koningin van stede op land en
see omsingel het en wat aan algehele vernietiging en volkome uitwissing oorgelewer
is.

Deur die gebede van die Theotokos en al u Heiliges, o God, ontferm U oor ons.
Amen.

Eksapostilarion van die Voorloper – Toon 2

Vandag verdryf die vreugdebringende Geboorte van die Voorloper
die somberheid van sy vader se swye
en die onvrugbaarheid van haar wat hom gebaar het
en dit verkondig die toekomsige vreugde en jubeling.
Daarom vier die hele skepping die fees op luisterryke wyse.

Theotokion – Toon 2

Die Profete het Hom vooraf verkondig,
die Apostels het oor Hom geleer,
en die Martelare het u Seun, o alreine Theotokos,
op Godgesinde wyse duidelik as God van almal bely.
Saam met hulle verheerlik ons u,
ons wat deur u van die veroordeling van ouds verlos is.

Apostiga uit die Oktoig

Eer aan die Vader en aan die Seun en aan die Heilige Gees.
                                         5


Doksastikon van die Voorloper – Toon 8

Aan Johannes kom ‘n welriekende geur toe,
aan die Doper kom die behae van liedere toe.
Want hy het die begin van ons verlossing verkondig,
hy wat in die moederskoot opgespring
en in die woestyn uitgeroep het: Bekeer julle!
Hy, die soldaat van die Koning, die Voorloper van die Genade,
wat die Lam vooraf verkondig het
en by die Verlosser vir ons siele bid.

Nou en altyd en tot in ewigheid. Amen.

Theotokion – Toon 8

O Meesteres, aanvaar die smeekbedes van u dienaars
en verlos ons van alle nood en verdrukking
