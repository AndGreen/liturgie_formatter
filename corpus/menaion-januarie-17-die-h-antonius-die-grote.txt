                                          1


Menaion Januarie 17 Die H. Antonius die Grote

Die Veranderlike vir die Vesperdiens

Ons sing die Eerste Stasis van “Geseënd is die man…” en by “Heer, ek het U
aangeroep…” maak ons voorsiening vir 6 verse en sing die volgende stigiere:

Toon 4

Jy is deur die strale van die Gees verlig
toe ‘n God-geïnspireerde begeerte jou laat ontvlam
en jou vleuels gee om na die ware kruin van liefde te verlang.
En met dié liefde verenig,
het jy toe op vlees en bloed neergesien
en jou in groot askese en stilte uit die wêreld verwyder.
Daarom is jy toe met die goeie wat vandaar kom, vervul,
soos waarna jy gestreef het, Antonius,
en het jy soos ‘n glinsterende Ster ons siele verlig.

Herhaal:      Jy is deur die strale van die Gees verlig…

Deur die genade van die Goddelike Gees
het jy die pyle en spiese van die demone verbrysel,
hul boosheid en verraderlikheid aan almal deur jou Goddelike leerstellinge duidelik
gemaak,
en stralend met Goddelike glans
het jy die helderste ster onder Monnike
die voorste sieraad van die woestyn,
die mees ervare en eerwaardige arts van krankes
en die oerbeeld van ‘n deugsame lewenswyse geword,
o Vader Antonius.

Herhaal:     Deur die genade van die Goddelike Gees…

Daar jy vervul is met die Goddelike genadegawes,
het Christus jou as ‘n vlekkelose spieël van Goddelike weerkaatsings bevind
en die helder flikkeringe van sy eie lig vir jou laat straal.
Daarom is jy as ‘n oorvloedige bron van genesinge geopenbaar,
voedsel vir hongeres
en as iemand wat die behoefte van dorstiges deur oorvloedige reën les.
En waar jy die toestand van siele sien,
het jy hulle wyslik deur jou woord beter teenoor God ingestel.
Smeek Hom om ons siele te red en te verlig.

O Antonius, rein van siel en hart,
Aardse Engel, hemelse sterweling,
leermeester van maagdelikheid,
en noukeurigste rigsnoer van selfbeheersing.
Waar jy by jou Meester is, o salige,
en saam met die Engele, Regverdiges en Martelare
                                           2


die nimmereindige doksologie aan Hom opdra,
bevry hulle wat altyd jou heilige gedagtenis vier
van alle bose gevare en ongevalle.

Eer aan die Vader en aan die Seun en aan die Heilige Gees.

Toon 6

Deur wat volgens die beeld van God is onbevlek te bewaar,
en deur askese die gees as aanvoerder teen die vernietigende hartstogte op te stel,
het jy, sover moontlik, tot wat volgens die gelykenis is, gestyg.
Want deur die natuur met dapperheid geweld aan te doen,
het jy daarna gestreef om die slegtere aan die betere te onderwerp,
en om die vlees aan die gees diensbaar te maak.
Daarom is jy as kruin van monnike bewys,
stigter van die lewe in die woestyn,
afrigter van hulle wat goed naelloop,
en allernoukeurige maatstaf van deug.
En nou in die hemele waar daar nie meer spieëls is nie, Antonius,
aanskou jy die Heilige Drie-eenheid regstreeks
en tree jy sonder bemiddeling in
vir hulle wat jou met geloof en liefde eer.

Nou en altyd en tot in ewigheid. Amen.

Theotokion – Toon 6

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in geringe mate getugtig is, sal
hulle groot weldade ervaar, omdat God hulle beproef het en bevind het dat hulle
Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
                                           3


soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm hulle beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as ‘n onoorwinlike skild neem, en streng toorn as ‘n swaard skerp maak. Die
skepping sal saam met Hom die stryd voer teen die dwases, goedgemikte
weerligstrale sal uitgaan, en sal van die wolke na hul teiken spring soos van ‘n
gebuigde boog, en haelstene gevul met toorn sal soos uit ‘n steenslinger gewerp
word. Die water van die see sal toornig teenoor hulle wees, en die riviere sal hulle
meedoënloos oorspoel. ‘n Sterk wind sal hom teen hulle opstel, en hulle soos ‘n
orkaan verbrysel, en wetteloosheid sal die hele aarde verwoes, en boosdoenery sal
die trone van heersers omverwerp. Luister, daarom, o konings, en wees verstandig
en leer, regters van die eindes van die aarde, hoor julle wat oor menigtes beskik, en
trots is op julle menigte van volke, want julle mag is deur die Here aan julle gegee,
en julle heerskappy is van die Allerhoogste.

Die Lesing uit die Wysheid van Salomo (4:7-15)

Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.

Litie

Toon 2

Jy het ‘n asketiese oefenskool op aarde gevestig, Regverdige Antonius,
en deur die vloed van jou trane al die aanslae van die hartstogte van hul krag
ontneem.
En die lewenswyse wat jy van God ontvang het, het aan almal bekend geword
as ‘n Goddelike, eerwaardige leer wat na die hemele lei.
Want daardeur het jy die vrugte van reggelowigheid getoon
en genees jy die krankhede van die hartstogte
                                          4


van hulle wat jou met geloof toeroep:
“Verheug jou, goudglansende ster van die Ooste,
Fakkeldraer en Herder van Monnike.
Verheug jou, o besongene, skoonste kwekeling van die woestyn,
en standvastige steunpilaar van die Kerk.
Verheug jou, grote gids van verdwaaldes.
Verheug jou, ons roem en stralende vreugde van die wêreld.”

Toon 2

Laat ons Antonius vereer,
die Engel op aarde en man van God in die hemele,
die sieraad van die wêreld,
die genoë van wat goed en deugdelik is,
die roem van Askete.
Want in die huis van God geplant, het hy in geregtigheid gebloei,
en soos ‘n seder in die woestyn
die kuddes van Christus se redelike skape laat vermeerder
deur heiligheid en regverdigheid.

Toon 2

O Regverdige Vader,
van kleins af het jy sorgvuldig die deug beoefen
en ‘n instrument van die Heilige Gees geword.
Want van Hom het jy die vermoë ontvang om wonders te verrig,
en het jy mense oortuig om plesiere te minag.
En waar jy nou nog helderder met Goddelike lig skyn,
verlig ook ons verstand, Vader Antonius.

Toon 3

O Regverdige Antonius,
jy het die vurige, moedige lewenswyse van die strengste askese volvoer,
asof jy onder die onstoflike wesens rus.
Want ná jy jou geestelik tot die mees verlate gebiede verbind het,
het jy die vurige pyle van die demone vertrap.
En daar jy bo alle deug uitgestyg het,
woon jy saam met die Engele in die Koninkryk van die hemele.
Bid daarom tot Christus God dat ons siele gered mag word.

Eer aan die Vader en aan die Seun en aan die Heilige Gees.

Toon 5

O Regverdige Vader, toe jy die stem van die Here se Evangelie hoor,
het jy die wêreld versaak,
en rykdom en eer as van nul en gener waarde geag.
Daarom het jy tot almal uitgeroep:
“Julle moet God liefhê en julle sal ewige genade vind.
                                         5


Moet niks bo sy liefde verkies nie,
sodat wanneer Hy in sy heerlikheid kom,
julle saam met al sy Heiliges rus mag vind.”
Deur sy gebede, o Christus, bewaar en red ons siele.

Nou en altyd en tot in ewigheid. Amen.

Theotokion - Toon 5

Ons, die gelowiges, noem u salig, o Maagd Theotokos,
en verheerlik u tereg as die onwankelbare stad,
die ondeurdringbare vesting,
die onverbreekbare beskerming
en toevlug van ons siele.

Apostiga – Toon 5

Verheug jou, leidsman van askete,
wat ook hul onoorwinlike kampvegter geword het.
Want deur die wortels van die hartstogte af te sny
en die aanslae van die demone dapper te weerstaan,
het jy oor hul swakheid en sielsvernietigende dwaling geseëvier.
En jy het die werking en onoorwinlike krag van die Verlosser se Kruis geopenbaar.
Jy het jou daarmee omgord
en almal oorwin wat Christus se Goddelike verskyning in die vlees verwerp.
Smeek Hom dat ons siele sy groot barmhartigheid geskenk mag word.

Vers. Kosbaar in die oë van die Here is die dood van sy heilige.

Jy het ‘n stralende suil, deur deugde gevestig,
en skadubrengende wolk vir hulle in die woestyn geword,
en hulle wat God sien, van die aarde na die hemel gelei.
Met die staf van die Kruis het jy die see van die hartstogte gekloof,
die geestelike Amalek op die vlug laat slaan
en onbelemmerd die weg na die hemel
asook ‘n onbederflike erfdeel saam met die Onstoflike wesens gevind, o
Godsaligste,
Waar jy vol vreugde by die troon van Christus staan,
smeek Hom dat ons siele sy groot barmhartigheid geskenk mag word.

Vers. Salig is die man wat die Here vrees.

Verheug jou, Antonius,
waar jy met die engelekore in die hoogste hemele verkeer.
Want jy het deur deug te beoefen, waarlik hul lewe op aarde gelei, o Vader,
en jy is geopenbaar as ‘n allersuiwere, vlekkelose spieël
wat die flitsende strale van die Heilige Gees ontvang, o alsalige.
Daarom is jy verlig en het jy die toekomende dinge gesien
en alles voorspel,
daar jy deur Christus se verligting onderrig is.
                                         6


Smeek Hom dat ons siele sy groot barmhartigheid geskenk mag word.

Eer aan die Vader en aan die Seun en aan die Heilige Gees.

Toon 8 – deur Sykeotes

Ons menigte monnike eer jou as ons leermeester, Antonius.
Want deur jou het ons geleer om die waarlik reguit weg te bewandel.
Salig is jy, omdat jy Christus gedien
en oor die mag van die vyand geseëvier het,
metgesel van die Engele
en deelgenoot van Paulus van Thebe.
Bid saam met hulle tot die Heer
dat Hy Hom oor ons siele mag ontferm.

Nou en altyd en tot in ewigheid. Amen.

Theotokion – Toon 8

Ongehude Maagd,
wat God op onsegbare wyse in u vlees ontvang het,
Moeder van God die Allerhoogste,
neem die hulpgeroep van u dienaars aan, o al-onskuldige,
wat almal die reiniging van foute skenk.
Neem nou ons bedes aan
en smeek dat ons almal verlos word.

Apolitikion – Toon 4

Jy het die yweraar Elía met jou lewenswyse nagevolg,
en die Doper met jou reguit weë gevolg, o Vader Antonius.
Jy het die stigter van die woestyngemeenskap geword
en die wêreld deur jou gebede ondersteun.
Bid daarom tot Christus ons God, dat ons siele gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Na die Eerste Psalmlesing, die volgende Kathisma.
                                         7


Toon 8

Omdat jy jou siel aan die liefde vir Christus verbind
en waarlik alle aardse dinge gehaat het,
het jy in woestyne en berge gewoon, Regverdige Vader.
Want ná jy van die kennisboom geproe het, o glorieryke,
het jy soos ‘n ingewydene uit ‘n heiligdom engelagtig gestraal.
Daarom, ná jy die duisternis van jou vlees oorstyg het,
het jy die donkerte van die demone verdryf, o salige,
die uitverkorene onder Monnike.
Bid tot Christus God dat Hy vergifnis van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Herhaal      Omdat jy jou siel aan die liefde vir Christus verbind…

Nou en altyd en tot in ewigheid. Amen.

Theotokion – Toon 8

Toe u die Wysheid en Woord in u skoot ontvang,
sonder om verbrand te word, o Moeder van God,
het u Hom wat die wêreld vashou vir die wêreld gebaar,
en Hom in u arms gehou wat alles byeenhou,
en aan u borste het u Hom gesoog wat almal voed.
Daarom smeek ek u, Alheilige Maagd,
dat ek van my oortredinge gered mag word,
wanneer ek voor die aangesig van my Skepper gaan staan.
O reine Maagd en Meesteres,
gee my dan u hulp,
want u kan alles doen wat u wil, o Alonbevlekte.

Na die Tweede Psalmlesing, die volgende Kathisma.

Toon 5

Laat ons die Askeet van die Here met gesange eer,
omdat hy deur selfbeheersing en hardnekkige geduld
al die aanslae van die hartstogte gedood
en die vyandige teenstander en al sy selfverheffinge heftig beskaam het.
En nou bid hy tot die Heer
dat Hy Hom oor ons siele mag ontferm.

Eer aan die Vader en aan die Seun en aan die Heilige Gees.

Herhaal      Laat ons die Askeet van die Here met gesange eer …

Nou en altyd en tot in ewigheid. Amen.
                                          8


Theotokion

Verheug u, ontoeganklike Poort van die Here,
wat deur al die mees regverdiges vooraf verkondig is,
deur Daniël as ongekapte berg,
en deur Dawid die sanger, saam met Moses en al die ander
as Braambos, Kruik en Staf,
as Wolk, Poort en Troon,
en as groot Berg wat aan ons geopenbaar is.

Na die Polyeleos, die volgende Kathisma

Jy het die rumoer van die lewe versaak,
jou kruis op die skouers geneem,
en jou geheel en al aan jou Heer gewy.
En toe jy buite die vlees en wêreld kom, Vader,
het jy ‘n metgesel van die Heilige Gees geword.
Daarom het jy skares tot ywer opgewek,
stede geledig en die woestyne bevolk, o Goddraende Antonius.
Bid tot Christus God dat Hy vergifnis van oortredinge mag skenk
aan hulle wat jou heilige gedagtenis met liefde vier.


Eer aan die Vader en aan die Seun en aan die Heilige Gees.

Toon 4

Stralend met die ontoeganklike lig,
het jy soos ‘n ster in die woestyne geskyn,
en hulle wat jou met ‘n standvastige siel genader het
met jou leringe, verlig, Antonius.                                      .


Nou en altyd en tot in ewigheid. Amen.

Theotokion – Toon 4

Deur die koms van die Alheilige Gees
het u Hom wat saam met die Vader heers
en een in wese met Hom is,
by die hoor van die stem van ‘n Engel ontvang,
o reine Moeder van God,
die herstel van Adam.

Die eerste Antifoon van die Bedevaartsliedere, oftewel Anavathmi in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)
                                           9


Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Mette Prokimenon - Toon 4

Kosbaar in die oë van die Here is die dood van sy heilige.

Vers: Wat sal ons die Here vergeld vir alles waarmee Hy ons beloon het?

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige Evangelie.
              Vrede vir almal.

Volk          En vir u gees.

Priester      Die Lesing uit die heilige Evangelie volgens Matthéüs (11:27-30)

Volk          Eer aan U, o Heer, eer aan U.

Priester      Laat ons aandag gee.

Die Here het gesê: Alles is aan My oorgegee deur my Vader, en niemand ken die
Seun nie, behalwe die Vader; ook ken niemand die Vader nie, behalwe die Seun en
elkeen aan wie die Seun dit wil openbaar. Kom na My toe, almal wat vermoeid en
belas is, en Ek sal julle rus gee. Neem my juk op julle en leer van My, want Ek is
                                          10


sagmoedig en nederig van hart, en julle sal rus vind vir julle siele; want my juk is sag
en my las is lig.

Volk          Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Regverdige, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6
                                           11


O Regverdige Vader,
oor die hele aarde het die berig oor jou oorwinnings uitgegaan
waardeur jy in die hemele die beloning vir jou arbeid gevind het.
Jy het die slagordes van die demone vernietig
en die rangordes van die Engele bereik
wie se lewe jy onberispelik nagevolg het.
Daar jy vrymoedigheid by die Here het,
vra om vrede vir ons siele.

Na die Derde Ode (wat nog vertaal moet word) die volgende Kathismata

Toon 8

O wyse, jy het die Kruis van die Here opgeneem,
en Hom enduit gevolg,
met die wysheid wat jy van God ontvang het
sonder om jou gees na die wêreld te wend.
Maar met die arbeid van selfbeheersing het jy die hartstogte gedood
en jou as ‘n tempel vir die Here toeberei.
Daarom het jy die loon van genadegawes ontvang,
om siektes te genees en die geeste te verdryf, o Goddraende Antonius.
Bid tot Christus God dat Hy vergifnis van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Herhaal       O wyse, jy het die Kruis van die Here opgeneem…

Nou en altyd en tot in ewigheid. Amen.

Theotokion – Toon 8

As al-onskuldige Bruid van die Skepper,
as die Heiland se Moeder wat geen ervaring van ‘n man het nie,
daar u ‘n vat van die Trooster is, o albesongene,
haas u na my
wat willens en wetens ‘n skandelike woonplek van ongeregtigheid
en ‘n speelding van demone geword het,
red my van hul boosdoenery,
en vervolmaak my deur deug tot ‘n pragtige woning,
o reine Ontvanger van die Lig.
Verdryf die wolk van die hartstogte
en maak my deur u gebede waardig
om aan die hemel en nimmertanende lig deel te hê.

Kontakion – Toon 2

Jy het die rumoer van die lewe van jou weggestoot
en jou lewe in stilte deurgebring,
terwyl jy die Doper in alles nagevolg het, o alleregverdige.
                                         12


Daarom eer ons jou saam met hom,
o Vader van Vaders, Antonius.

Ikos

Jy het die stem van Christus gehoorsaam
en sy gebooie gevolg,
deur jou van lewensmiddele te ontdaan.
En jy het al die sorge om geld, besittings en dienaars
asook die liefde van jou suster van jou afgegooi, o Goddraende Antonius.
En waar jy alleen in die woestyne op die suiwerste manier met God verkeer het,
het jy die genadegawe van kennis ontvang.
Stuur dit aan my wat jou wil besing,
o Vader van vaders, Antonius.

Sinaksarion

Op die 17de van vandeesmaand die Gedagtenis aan ons Regverdige Vader,
Antonius die Grote.

Verse.        Die hemel besit iets groter as die Geestelike wesens,
              daar Antonius, die leier van Askete, daar is.

Op die sewentiende het hulle Antonius hiervandaan geneem.

Op dieselfde dag die Gedagtenis aan ons Regverdige, Goddraende en
wonderdoenende Vader, Antonius die Jongere, wat in die Skiti van Berea askese
beoefen het.

Op dieselfde dag word die Regverdige Achillas vervolmaak.

Op dieselfde dag die Gedagtenis aan reggelowige Keiser Theodosius die Grote.

Op dieselfde dag die Gedagtenis aan die Heilige Nuwemartelaar Joris wat in 1838 in
Joannina die stryd gestry het.

Deur hul heilige gebede, o God, ontferm U oor ons. Amen.

Eksapostilarion

Toon 2

Van jou jeug af, o Goddraende,
het jy op ‘n nuwe weg wat nog nie deur mense uitgetrap is nie, gegaan
en dit in gehoorsaamheid aan Christus se nuwe wet,
enduit met ywer bewandel, sonder om om te draai.
En jy het die eerste leermeester van die woestyn geword
asook die kruin van Monnike.

Toon 3
                                         13



Jy het ‘n ligbaken van ligbakens geword, o Antonius,
‘n afrigter en leier van Monnike,
die roem van die wêreld,
wat as ‘n edel aanvoerder ons op voortreflike wyse leer
om nie die aanvalle van die demone te vrees nie,
daar jy Christus as helper bekom het,
die vernietiger van dwaling.

Toon 3

Terwyl jy die lewe van die Engele in ‘n liggaam gelei het,
het jy byna vleesloos geword,
is jy aan die wêreld as ‘n immerskynende ligbaken bewys,
en het jy vir almal, o Goddraende Antonius,
die roem van Monnike, sieraad van Askete
en heerlikheid van die Vaders geblyk te wees.

Theotokion – Toon 3

O Maagd Theotokos, goeie hoop van die wêreld,
ons vra om u onoorwinlike bystand, o Meesteres,
waar ons deur verdrukkinge gekwel
en deur die golwe van die lewe heen en weer geslinger word.
Bring die winde van die hartstogte tot bedaring
en bring ons by die hawe van God se wil.

By die Lofpsalms – Toon 8

Regverdige Vader Antonius,
toe jy die juk van Christus op jou skouers neem,
het jy deur die Kruis die selfverheffing van Satan neergewerp
en die woestyne deur jou lewenswyse stede gemaak.
O allersalige, roem van Askete,
smeek Christus daarom sonder ophou om Hom oor ons te ontferm.

Regverdige Vader Antonius,
ter wille van die ware lewe
het jy jou in die graf toegesluit,
sonder om enigsins die aanslae van die bose demoon
wat met gestamp en gedreun gepaard gaan, te vrees, o Regverdige.
Maar deur jou gebede het jy dit vernietig.
Daarom, o standvastige van siel,
eerste oorsprong van die woestyngemeenskap,
eer ons almal jou nou en noem ons jou salig.

In geloof kom ons almal byeen, Antonius,
en eer ons jou as Christus se Askeet.
Want met vreugde het jy die woestyne ingegaan
en baie duidelik die betroubare leermeester daarvan geword.
                                            14


Daarom roep ons jou almal toe:
“O allersaligste roem van Monnike,
smeek die Verlosser sonder ophou
dat ons siele gered mag word.”

Vader van Vaders Antonius,
vanweë jou onversadigbare liefde en verlange na Christus,
het jy jou siel in beweging gebring,
jou van alle rumoer afgewend
en Hom in die woestyne gaan soek.
En alleen het jy met Hom alleen verkeer,
in die gees met Hom verenig en met lig vervul.
Verlig daarmee ook die siele van ons wat jou besing.

Eer aan die Vader en aan die Seun en aan die Heilige Gees.

Toon 8

Jy het ‘n hemeldeurkruisende strydwa betree, o God-geïnspireerde,
en vanuit die woestyn deur askese
die burg van die deugde in besit geneem,
terwyl jy jou te midde van die bo-wêreldse dinge van die hemelse Jerusalem bevind.
En noudat jy tereg die beloning vir jou moeisame stryd ontvang het,
verheug jy jou, o allersalige, saam met die hemelse slagordes,
daar jy ‘n erfgenaam van die ewige goeie dinge
en bewoner van die Koninkryk geword het.
Maar bid tot die Verlosser van almal, o Goddraende Antonius,
om die wêreld vrede te skenk en ons siele te red.

Nou en altyd en tot in ewigheid. Amen.

Theotokion

Aanvaar, o Meesteres,
die smeekgebede van u dienaars,
en verlos ons van alle behoeftes en verdrukking.

Die Veranderlike vir die Goddelike Liturgie

Prokimenon – Toon 7 (Ps. 115)

Kosbaar in die oë van die Here is die dood van sy heilige.
Vers. Wat sal ons die Here vergeld vir alles waarmee Hy ons beloon het?

Die Lesing uit die Brief van Paulus aan die Hebreërs (13:17-21)

Broeders, wees gehoorsaam aan julle voorgangers en onderdanig, want hulle waak
vir julle siele as diegene wat rekenskap moet gee, sodat hulle dit met blydskap kan
doen en nie al sugtende nie; want dit is vir julle nie nuttig nie. Bid vir ons, want ons is
oortuig dat ons 'n goeie gewete het, omdat ons in alles goed wil wandel. Des te meer
                                         15


vermaan ek julle om dit te doen, sodat ek gouer aan julle teruggegee kan word. Mag
die God van die vrede, wat die groot Herder van die skape, onse Here Jesus
Christus, deur die bloed van die ewige testament uit die dode teruggebring het, julle
volmaak in elke goeie werk, om sy wil te doen, deur in julle te werk wat welbehaaglik
is voor Hom deur Jesus Christus aan Wie die heerlikheid toekom tot in alle ewigheid!
Amen.

Halleluja (3x) - Toon 6 (Ps. 111)

Salig is die man wat die Here vrees; in sy gebooie sal hy ‘n groot welbehae hê.
Sy geregtigheid bestaan tot in ewigheid. Sy horing sal in eer verhoog word.

Die Lesing uit die Evangelie volgens Lukas (6:17-23)

In daardie tyd het Jesus op ‘n gelyk plek gaan staan…

Kommunielied

Die regverdige sal in ewige gedagtenis wees. Hy sal nie slegte tyding vrees nie.
Halleluja.




                            ,
    16




.
