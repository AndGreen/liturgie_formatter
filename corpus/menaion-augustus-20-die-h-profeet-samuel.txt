                                          1


Menaion Augustus 20 Die H. Profeet Samuel

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing 3
stigiere vir die Fees van die Ontslaping en 3 vir die Profeet Samuel.

Vir die Fees – Toon 5

Toe dit Hom wat om ons ontwil uit u alreine bloed
soos ons geword het,
behaag het om u uit die wêreld oor te bring
en u op vreemde wyse as reine by Hom te ontvang,
het Hy sy eie dienaars deur middel van ‘n wolk byeengebring
om u op sy bevel te begrawe,
en het Hy hulle ter ere van u uittog na u gebring.
Toe hulle u sien, o Maagd, is hulle met genade vervul,
en het hulle u op heilige wyse vereer en met geloof uitgeroep:
“Verheug u, u wat die groot barmhartigheid vir die wêreld gebaar het.”

“Hoe is dit dat julle van my uittog uit die liggaam weet?”
het die alreine Theotokos vir die heilige Dissipels gevra.
“Wat is hierdie vreemde gesig, my kinders?”
En hulle het geantwoord: “Ons is skielik deur wolke opgeneem,
en soos u sien, het ons by u woning gekom
om u as vurige troon te vereer,
u glorieryke, heilige Tenhemelvoering te aanskou,
en met ons hande u tentwoning wat God ontvang het, te begrawe,
o Alheilige tabernakel,
deur wie die wêreld die groot barmhartigheid gevind het.

Toe die Heiland se Dissipels om u bed staan, o Alheilige reine,
en u volgens die wet van die natuur na die graf begelei,
het hulle u begrafnisgesange toegesing en gesê:
“Verheug u, eerwaardige, paleis van God.
Verheug u, geredelike hulp van die mensdom.
Verheug u, reine tuig van die Godheid.
Gaan heen en gaan oor na die ewige gebergtes,
gaan woon nou, o woning van heerlikheid, in die Goddelike wonings,
en bid vir die gelowiges om onuitputlike vrede en groot barmhartigheid.

Vir die Profeet – Toon 4

Ná sy met jou as ‘n lewenskragtige vrug van gebed toebedeel is,
het sy wat jou gebaar het, o Samuel,
jou uit haar moederlike arms as ‘n welbehaaglike gawe opgedra,
en jou, soos sy beloof het, aan God haar weldoener teruggegee.
Daarom het die genade van die Gees op jou gerus, o glorieryke,
wat in onskuld grootgeword en in wysheid uitgestaan het.
                                         2


As priester met allerheilige salwing beklee
en as Profeet geopenbaar,
sien jy die dinge wat voorlê vooruit.
O bewonderenswaardige, Goddraende, alsalige Samuel,
jy salf konings op Goddelike bevel en openbaar wat gaan gebeur,
en jy rig op regverdige wyse die volk van Israel,
wat sonder ophou oortree en hul van God verwyder.

Nou sien jy Hom na Wie jy verlang het,
nie meer in raaisels of skadus soos voorheen nie,
maar van aangesig tot aangesig,
daar jy aan die duisternis en gewig van die vlees ontsnap het
en vreugdevol die hemele bewandel,
o aleerwaardige Profeet, die gelyke van die profete,
wat met die regverdiges omgaan en die metgesel van die Engele is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 6

Tydens u ontsterflike Ontslaping, o Theotokos, Moeder van die lewe,
het wolke die Apostels in die lug weggeruk.
En dit het hulle wat oor die wêreld versprei was,
as een koor by u onbevlekte liggaam opgestel.
En ná hulle u eerbiedig begrawe het,
het hulle u al singende die groet van Gabriël toegeroep:
“Verheug u, Begenadige,
Maagd en ongehude Moeder.
Die Here is met u.”
Bid saam met hulle tot Hom, as u Seun en ons God,
dat ons siele gered mag word.

Apostiga - Toon 2

Die heilige volgelinge het met gesange
u eerwaardige liggaam wat God ontvang het,
na die graf begelei en uitgeroep:
“Waarheen vertrek u nou, o Meesteres?”

Vers: Staan op na u rusplek, Here, U en die ark van u heiligheid! (Ps. 131)

Kom laat ons aardgeborenes vandag ‘n koor vorm
en begrafnisliedere laat opklink
tydens die Tenhemelvoering van die Theotokos.

Vers: Die Here het aan Dawid gesweer in waarheid: en Hy sal dit nie ophef nie. (Ps.
131)

Word verhef, o hemelpoorte,
                                          3


om die poort van die Allerhoogste te aanskou,
waar sy met heerlikheid
na haar Seun en Here gaan.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Deur u begrafnis, o Maagd, is die aarde geseën,
en deur u vreemde opgang is die lug geheilig,
toe u volgens die wet van die natuur te sterwe kom.

Apolitikion van die Heilige Profeet – Toon 2

Terwyl ons die gedagtenis van u Profeet Samuel vier, o Heer,
smeek ons U deur hom:
Red ons siele.

Apolitikion van die Fees – Toon 1

In u geboortegewing het u u Maagdelikheid bewaar
en in u ontslaping het u nie die wêreld versaak nie.
U, die moeder van die Lewe, het oorgegaan na die Lewe
en deur u gebede verlos u ons siele van die dood.

Die Veranderlike vir die Mettediens

Ná die Eerste Psalmlesing, die volgende Kathisma van die Fees.

Toon 3

U geestelike siel verheug hom, o Alheilige,
daar dit na die hemele oorgebring is
en u reine tentwoning daar dit uit bederf na die Paradys oorgebring is.
Daarom het die Heer die wetteloses vergeld,
want hulle het verraderlik teenoor u kosbare Relieke ogetree.
Daarom roep ons saam met die Apostels uit:
“Verheug u, Begenadigde.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal bg. U geestelike siel verheug hom, o Alheilige,…

Ná die Tweede Psalmlesing, die volgende Kathisma van die Fees:

As u Skepper en God, het Hy u siel
wat in die hande geplaas is van Hom wat vir ons uit u mens geword het,
na die suiwere vreugde oorgebring.
                                          4


Daarom noem ons u eerbiedig salig,
en terwyl ons almal u tereg bely
as die enige reine en onbesoedelde Theotokos,
roep ons uit:
“Smeek Christus, na Wie u oorgebring is,
om ons siele te red.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal bg. As u Skepper en God, het Hy u siel…


Kathisma ná die Derde Ode van die Kanon (wat nog vertaal moet word)

Vir die Profeet – Toon 3

In die oordele van die Wet opgevoed,
en tot die kosbare salwing toegelaat,
het jy jou soos Aäron in die priesterskap onderskei,
en deur die Gees verhelder in jou hart,
het jy wat nog ver is, gesien asof dit op hande is.
Smeek Christus ons God, o allerheilige,
dat Hy ons sy groot barmhartigheid sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Vir die Fees - Toon 3

Tydens u geboortegewing was die ontvangenis sonder saad,
en tydens u Ontslaping was die dood sonder bederf.
‘n Tweede wonder het met die eerste saamgeval, o Theotokos:
Want hoe voed sy wat die huwelik nie ken nie ‘n kind, terwyl sy rein bly?
En hoe is die Moeder van God dooddraend, terwyl sy ‘n mirregeur afgee?
Daarom roep ons saam met die Engel tot u:
“Verheug u, Begenadigde.”

Kontakion van die Fees – Toon 6

Nog die graf nog die dood het mag gehad
oor die Theotokos wat in haar gebede nooit slaap nie,
en deur haar beskerming 'n standvastige hoop is.
Want Hy wat haar immermaagdelike skoot bewoon het
het haar as die Moeder van die Lewe
na die lewe oorgebring.

Sinaksarion
                                          5


Op die 20ste van vandeesmaand, die Gedagtenis aan die Heilige en glorieryke
Profeet Samuel.

Verse:       Hoewel Samuel die Siener sy oë aan die einde van sy lewe gesluit het,
             sien hy die immerlewende lig, al het hy gesterf.

             Op die 20ste het Samuel hiervandaan heengegaan, terwyl hy die
             toekomstige aanskou.

Op dieselfde dag die Gedagtenis aan die 37 Martelare wat in Bizýa in Thrakië as
martelare getuienis afgelê het.

Op dieselfde dag die Gedagtenis aan die Heilige Martelare Severus en Memnon die
Hoofman oor Honderd.

Op dieselfde dag die Gedagtenis aan die Heilige Martelares Fotini, buite die poort
van Blachernae, en die Heilige Martelaar Lucius die Raadsman.

Op dieselfde dag die gedagtenis aan die Heilige Martelare Heliodorus en Dosai.

Deur die gebede van u Heiliges, o God, ontferm U oor ons. Amen.

Eksapostilarion vir die Profeet –Toon 3

Laat Samuel besing word,
wat voor sy ontvangenis
deur sy alberoemde moeder
as gawe aan God die Allerhoogste gegee is,
hy wat self ook Konings salf
as Priester en Profeet.

Vir die Fees – Toon 3

O Apostels, uit die eindes van die aarde hier byeengebring,
in die dorpie Getsémané, begrawe julle my liggaam.
En U, my Seun en my God, ontvang my gees.

Lofpsalms – Toon 2

Toe u na Hom wat uit u gebore is, oorgegaan het,
het die Apostels, o Maagd,
deur wolke byeengekom
om u liggaam te begrawe.

Vers: Staan op na u rusplek, Here, U en die ark van u heiligheid! (Ps. 131)

Hoe groot is u bo-natuurlike misteries, o Reine Theotokos!
Want as Moeder van God
gaan u op luisterryke wyse na Hom,
u wat deur God geseën is.
                                         6



Vers: Die Here het aan Dawid gesweer in waarheid: en Hy sal dit nie ophef nie. (Ps.
131)

O Skare van Dissipels en Heilige Apostels,
kom byeen om die liggaam wat God ontvang het, te begrawe,
dié van die enige Moeder van God.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Toe u na Hom wat uit u gebore is, oorgegaan het,
het die Apostels, o Maagd,
deur wolke byeengekom
om u liggaam te begrawe.

Die res van die Mettediens en die Wegsending.
