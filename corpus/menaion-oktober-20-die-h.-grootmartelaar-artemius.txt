                                          1


Menaion Oktober 20 Die H. Grootmartelaar Artemius
Die Veranderlike vir die Vesperdiens

By “Heer, ek het U aangeroep…” sing ons die volgende stigiere.
Van die Heilige Grootmartelaar - Toon 4        (Ὡς γενναῖον ἐν Μάρτυσιν)
In jou denke deur hemelse verligtinge verhelder, o Glorieryke,
het jy die duisternis van dwaling ontvlug,
jou na die lig van Christus ons God gehaas
en deur sy genadegawes verlig jy die eindes van die aarde.
Bid daarom dat hulle wat jou immereerwaardige gedagtenis met geloof vier
van bederf en gevare verlos mag word.

Deur die inspirasie van die Gees in Goddelike kennis ingewy,
het jy die Skepper van almal leer ken, o Artemius,
hulle wat die skepping aanbid op allerwyse manier weerlê
en volke gelei tot die kennis van God,
om Wie se ontwil jy gestry het.
Jy het die kroon van jou arbeid ontvang,
en jy bid dat hulle wat jou besing,
van bederf verlos mag word.

Hoewel jy jou veellydende en allerstoere liggaam oorgegee het
om deur allerlei folteringe en erge géselinge gemartel te word,
het jy Christus nie verloën nie, o Goddraende Artemius,
en nie aan die afgode geoffer nie,
maar uitgehou asof iemand anders die lyding ondergaan,
omdat jy die toekomstige beloninge en onsterflike roem verwag het.

Eer aan die Vader en aan die Seun en aan die Heilige Gees.
Doksastikon – Toon 2      deur die Studiet
Laat ons Artemius, die noëtiese ligbaken van die geloof, vereer,
omdat hy die allerhaatlike koning bestraf het.
Met die bloed van sy martelaarskap het God die Kerk purper gekleur.
Daarom het hy die oorvloedige genadegawe van genesing ontvang,
om die siektes te genees
van hulle wat hulle met geloof na sy reliekekis haas.

Nou en altyd en tot in ewigheid. Amen.
Theotokion – Toon 2       (Ὅτε, ἐκ τοῦ ξύλου σε)
U is die beskutting en hulp van ons Christene,
en ‘n sterke toevlug, o Moeder van ons God.
Maar hou soos altyd ook nou nie op
om tydens u waaksame gebed te bid
dat u dienaars gered mag word uit alle moeilikhede nie.
Want ons almal, die Christene, het u ná God
                                          2


as ‘n beskutting en toevlugsoord.

Of die Kruistheotokion (op Dinsdag- en Donderdagaande)

Toon 2       (Ὅτε, ἐκ τοῦ ξύλου σε)

Toe die al-onskuldige Ooilam haar Lam sien
waar Hy ter slagting gevoer word,
het sy geweekla en op haar bors geslaan
en met luide gejammer uitgeroep:
“Hoe het ‘n ondankbare volk,
wat – o wee! – al u vele gawes geniet het,
U nou vergeld, my allerdierbare Kind?
Hoe moet ek die smart verduur,
daar U nou hierdie dinge uit vrye wil ondergaan?”

Apostiga
Eer aan die Vader en aan die Seun en aan die Heilige Gees.
Doksastikon – Toon 6
Vandag word die hele wêreld met die strale van die Oorwinnaar verlig
en die kerk van Christus, met blomme getooi,
roep jou toe, o Artemius:
“O dienaar van Christus en vurige beskermer,
laat nie na om vir jou dienaars te bid nie.”

Nou en altyd en tot in ewigheid. Amen.
Theotokion – Toon 6
O Theotokos, u is die ware wynstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Of die Kruistheotokion (op Dinsdag- en Donderdagaande)

Toon 6       (Τριήµερος ἀνέστης)

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apolitikion – Toon 4       (Ταχὺ προκατάλαβε)
U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
                                           3


en die kragtelose vermetelheid van demone verbreek.
Red ons siele, o Christus God, deur sy smekinge.

Die Veranderlike vir die Mettediens
Kathisma van die Heilige Grootmartelaar Artemius, ná die Derde Ode van die Kanon
(wat nog vertaal moet word)
Toon 4       (Ὁ ὑψωθεὶς)
Laat ons almal met geloof Artemius loof,
die onoorwinlike soldaat van Christus
en alleredelmoedige vernietiger van die vyand
wat met baie groot wondertekens gestraal het.
Want hy laat genesinge stroom vir hulle wat hul met geloof tot hom haas,
bring erge hartstogte tot bedaring
en verdedig mense wat in verdrukking verkeer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4        (Ὁ ὑψωθεὶς)
Hy wat op die troon van die Gerubim sit
en in die boesem van die Vader woon,
sit in die vlees in u skoot, o Meesteres,
soos op sy heilige troon,
want as God regeer hy waarlik oor al die nasies,
en met insig sing ons nou tot Hom.
Smeek Hom dat u dienaars gered mag word.

Of die Kruistheotokion (op Woensdag- en Vrydagoggende)

Toon 4              (Ὁ ὑψωθεὶς ἐν τῷ Σταυρῷ)

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Aller-geliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Kontakion van die Heilige Grootmartelaar

Toon 2       (Τοὺς ἀσφαλεῖς)

Laat ons nou byeenkom en op waardige wyse met gesange
die reggelowige en kroondraende Martelaar loof
wat segetekens in sy oorwinnings oor die vyand verwerf het,
                                          4


naamlik Artemius die grootste onder Martelare
en rykste skenker van wonders,
want hy bid vir ons almal tot die Heer.

Ikos

Wie sou op voldoende wyse jou worstelinge kon verhaal, o Oorwinnaar,
of jou smarte wat jy manmoedig verduur het deur jou geloof in die Heer
en die genade wat jy waardig geag is?
‘n Menslike mond is nie voldoende om dit beskryf nie,
want met wysheid en manmoedigheid beklee,
het jy rykdom en tydelike eerbetoon gehaat,
daar jy as allerwaaragtige soldaat geopenbaar is.
En nou bid jy vir ons almal tot die Heer.

Sinaksarion

Op die 20ste van vandeesmaand die Gedagtenis aan die Heilige Grootmartelaar
Artemius.

Verse.        Artemius wat in alle opsigte luisterryk in die lewe was,
              het, ná hy onthoof is, na die hoogste roem heengegaan.

              Op die 20ste is die verstandige Artemius onthoof.

Die Gedagtenis aan ons Heilige en Goddraende Vader Jerasimos die Jongere, wat
vanaf Trikala in die Peloponnesos afkomstig was, en wie se eerwaardige en heilige
relieke onbedorwe op Kefalonië bewaar word.

Die Heilige Martelare Ebore, Enoës, Zebinas, Germanus, Nikeforos, Antoninus en
die Heilige Martelares Manatho wat deur die swaard en vuur vervolmaak is.

Deur hul heilige gebede, o God, ontferm U oor ons. Amen.

Eksapostilarion van die Heilige Grootmartelaar
Toon 2        (Τοῖς Μαθηταῖς)
Mag jy, o glorieryke Grootmartelaar Artemius,
waar jy by die heilige Drie-eenheid staan
en ryklik beskyn word met die ligstrale wat vandaar af kom,
vanuit die hemel neersien op hulle wat jou met liefde eer,
terwyl jy as voortreflike soldaat van Christus, o Oorwinnaar,
met Goddelike wapens saam met die kruisdraende beskermer
teen die gehate teenstanders veg.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Τοῖς Μαθηταῖς)
                                        5


O geseënde Alreine Maagd Theotokos,
die trots van Christene,
heerlikheid van Engele en roem van Oorwinnaars,
mag, vesting, beskutting en stewige bolwerk,
bewaar en openbaar u aan u dienaars
as beskermster en hulp in gevare.
Want ons roem in u, o beskerming van die wêreld.
