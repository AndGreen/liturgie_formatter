                                           1


Menaion Oktober 16 Die H. Longinos, die Hoofman oor Honderd, wat by die
Kruis teenwoordig was.
By “Heer, ek het U aangeroep…” sing ons die volgende stigiere:
Toon 4
Toe jy Hom sien, o glorieryke,
wat mens geword en die Kruis genader het,
wat die son se glans verduister
en verlossende vergifnis uit sy sy laat opwel het,
het jy Hom saam met die regsinnige rower
as God en Meester bely,
wat uit vrye wil die lyding verduur
deur sy onmeetlike goedhartigheid.

Toe jy die vrugbare wingerdstok sien hang aan die Boom,
waar Hy die wyn van lewe en vergifnis laat stroom,
het jy die lippe van jou hart daaronder geplaas, o glorieryke,
en ná jy gedrink het, is jy met vreugde vervul,
en het jy as ‘n verstandige die bitter ongeloof uitgebraak,
omdat jy duidelik die betere bo die slegtere verkies het.

Deur die waagmoed van jou woorde het jy die tiran gedood
en uit vrye wil ter slagting gegaan,
sonder om die dood te vrees
wat jou deur genade die onsterlike lewe skenk, o Longinos.
Daarom vier ons met geloof jou alfeestelike gedagtenis
en smeek ons dat jy vir ons by die Here voorbidding doen.

Eer aan die Vader en aan die Seun en aan die Heilige Gees.

Toon 6

Tydens u lyding, o Christus,
het Longinos die Hoofman oor Honderd
gesien hoe die tempel deurbreek word
en het hy aan die Jode verkondig
dat U die Seun van God is.
Daarom het die aaklige mense sy heilige hoof met die swaard afgekap
en op die mishoop gegooi.
Maar ‘n vrou het dit gevind
en dit het die geslote kykers van haar oë geopen.
Saam met haar roep ook ons U toe:
U wat hom gekroon het wat om u ontwil gestry het,
verlig deur sy smekinge die oë van ons harte
om U te verheerlik as God
wat aan die Kruis vasgeslaan is om ons te red.

Nou en altyd en tot in ewigheid. Amen.
                                            2


Toon 6

Alleen bo all mensekinders, o Onbevlekte,
alleen het ek, elledige, verkeerd opgetree,
en dinge gedoen wat nie in woorde uitgespreek mag word nie
en geheel ondraaglik is om aan te hoor.
Daarom smeek ek u:
“Vergewe, o Meesteres, vergewe,
en skenk my bekering, skenk my my belydenis,
skenk my kreune en trane,
sodat ek daardeur my hart mag verbrysel en altyd roep:
‘Ek het gesondig, ek het gesondig,
reinig my en red my.’”

Of die Kruistheotokion (op Dinsdag- en Donderdagaande) – Toon 6

Soos Simeon gesê het, Alheilige Meesteres,
het ‘n swaard u hart deurboor,
toe u aanskou hoe Hy wat deur ‘n onuitspreeklike woord uit u voortgestraal het,
soos ‘n veroordeelde deur wetteloses op ‘n Kruis verhoog word,
asyn en gal gegee word om te drink,
in die sy deurboor word
en aan die hande en voete vasgeslaan word.
En jammerend het u op moederlike wyse gekerm en uitgeroep:
“Wat is hierdie nuwe misterie, my allerdierbare Kind?”

By die Apostiga, die stigiere uit die Oktoig.

Eer aan die Vader en aan die Seun en aan die Heilige Gees.

Toon 6

Waar jy by die Kruis gestaan,
die gebeure aanskou
en Hom gesien het wat as God en mens aan die Boom gekruisig is,
het jy tot Hom uitgeroep:
“Dink aan my, Here, in u Koninkryk.”
Daarom het die Heiland vir jou gesê:
“Salig is jy, Longinos,
en jou gedagtenis is van geslag tot geslag.”

Nou en altyd en tot in ewigheid. Amen.

Theotokion – Toon 6

Ek plaas al my hoop op u, o Maagd;
veronagsaam my nie, maar haas u, o goeie,
dat ek spoedig gered mag word van die hartstogte wat my teister
en daagliks die stryd teen my voer.
                                          3


Of die Kruistheotokion (op Dinsdag- en Donderdagaande) – Toon 6
Toe die al-onskuldige Theotokos ons lewe aan die boom van die kruis sien hang,
het sy moederlik geweekla:
“My Seun en my God, red hulle wat U met liefde besing.”

Apolitikion – Toon 4
U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.
Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)

Toon 8

Jy het die Verlosser gekruisig gesien
en, deur sy strale verlig,
het jy die diepste duisternis van onkunde ontvlug
en jou na die kennis van God hervorm
in die geloof dat dit God is wat gesien is.
Daarom is jy, o salige Longinos,
ná jou stryd vreugdevol by die kore van Martelare getel.
Bid altyd saam met hulle, o glorieryke, tot Christus ons God
dat Hy vergewing van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8
Haas u, o al-onskuldige Maagd Theotokos,
red my armsalige siel wat nou sonder stuurman
in die storm van die lewe se versoekinge wegsink,
oorlaai met die las van die sonde
en in gevaar om in die diepte van die Doderyk te stort,
en skenk my u kalm hawe,
sodat ek met geloof mag uitroep:
“Bid tot u Seun en God om my vergweing van oortredinge te skenk,
want ek, u dienskneg, het u as my hoop.”

Of die Kruistheotokion (op Woensdag- en Vrydagoggende) – Toon 8

 Toe die ooilam die Lam en Herder en Verlosser aan die Kruis sien,
het sy met trane geweekla en bitter uitgeroep:
“Die wêreld verheug hom, omdat dit verlossing ontvang,
maar my binneste brand, omdat ek die kruisiging aanskou,
                                          4


wat U deur u innige medelye verduur.
O Lankmoedige Here, die diepte van barmhartigheid en bron van goedheid,
ontferm U en skenk dan vergewing van oortredinge aan u dienaars
wat u Goddelike lyding met geloof besing.”

Kontakion – Toon 4

Vandag verheug die kerk haar met blydskap
by die gedagtenis aan die beroemde stryder Longinos
en sy roep uit:
“U is my krag en sterkte, o Christus.”

Ikos

Toe die stryder tydens die Goddelike lyding van Christus
die hemel in groot duisternis, die aarde wat skud,
die rotse wat oopbars, die voorhangesel wat in twee geskeur word, sien,
het hy Hom as die Seun van God erken wat deur sy eie goedhartigheid ly,
maar na sy Godheid en heerlikheid sonder lyding is
en die heelal saam met die Vader en Gees onderhou en bewaar
as ware God en Koning.
Daarom roep Longinos met vreugde uit:
“U is my krag en sterkte, o Christus.”

Sinaksarion

Op die 16de van vandeesmaand die Gedagtenis aan die Heilige Martelaar Longinos,
die Hoofman oor Honderd.
Verse.        Terwyl hy U, soos tevore, weer die Seun van God
              noem, word Longinos onthoof, o Christus.
              Op die 16de het die swaard Longinos gedood.
Op dieselfde dag, die Gedagtenis aan die twee Heilige Martelare wat saam met die
Heilige Longinos gedood is.
Op dieselfde dag, die Gedagtenis aan die Heilige Martelare Leontius, Dometius,
Terentius en Domninus.
Op dieselfde dag ons Regverdige Vader Malus
Deur hul heilige gebede, o God, ontferm U oor ons. Amen.
Eksapostilarion - Toon 2
Toe jy sien hoe die Here en God van almal uit vrye wil op die kruis ontslaap,
en die hele skepping ten tyde van sy lyding geskud word,
het jy saam met die dankbare rower Hom as Seun van God bely,
o Longinos wat die oorwinningskrans dra.
Jy het jou verheug om om sy ontwil geoffer te word
en as voortreflike Martelaar bid jy nou vir almal.
                                           5



Eer aan die Vader en aan die Seun en aan die heilige Gees, nou en altyd en tot in
ewigheid. Amen.

Die Woord wat volledig met die Godheid vervul is,
het Hom op onuitspreeklike wyse in u skoot ontledig,
sonder om afstand te doen van die boesem van die Vader,
en Hy is in die vlees gesien en as kind gebore,
o onbevlekte Theotokos.
Smeek Hom dringend, o Meesteres,
dat hulle wat u reggelowig as Moeder van God verkondig,
verlos mag word van gevare, versoekinge, oortredinge en die hel.


Vir die Apostiga van die Lofpsalms, die stigiere uit die Oktoig.
Die res van die Mettediens en die Wegsending
