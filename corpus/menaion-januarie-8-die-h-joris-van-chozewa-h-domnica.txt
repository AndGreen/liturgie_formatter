                                                 1


Menaion Januarie 8 Die H. Joris van Chozewa & Domnica van Konstantinopel

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die volgende stigiere:

Toon 4

Die aanslae van gedagtes
het nie die bolwerk van jou siel versteur nie, o Salige.
Want jy het jou met jou streng askese as borswering verdedig,
jou heeltemal ongedeerd en onaangetas
teen die aaklige vyand gehandhaaf
en as oorwinnaar gekroon
by die Meester van almal gaan staan.

Nòg die lang afstand van die pad,
nòg die onherbergsaamheid van die plekke
kon die vurigheid van jou uitvlug na God verswak nie,
Want toe jy daar kom,
het jy jou in die plekke verheug
waarop die voete van ons God eens geloop het
en het jy niks nagelaat totdat jy deur askese en moeite
ook die hemelse Sion bereik het nie.

Jy het jou hartlike liefde laat blyk, o Glorieryke,
toe jy met ootmoed die aarde deur jou trane benat het
en Christus se voetstoel met jou hare afgevee het,
en jy het begryp dat Hy na Wie jy verlang het,
teenwoordig is en jou sien.
Deur die aller-Goddelike kontemplasies van gees
het jy sy voete vasgegryp,
en jou siel verlig.

Vir die Heilige Domnica – Toon 4

Soos ‘n baie helder ster
het jy uit die Weste oor die Ooste opgekom,
o algeseënde Regverdige,
glansend met die strale van jou deugdelike dade
en het jy die denke van die gelowiges
met die lig van jou wonders verlig.
Daarom noem ons jou salig
en vier ons jou gedagtenis,
terwyl ons Christus groot maak
wat jou plegtig verheerlik het.

Deur die verlange na die liefde vir Christus verwond,
o albesonge Domnica, het jy Hom nagevolg,
ná jy tydelike eer, die genietinge van die vlees
en alle ander lewensgenot geweier het.
                                           2


Daarom het Jesus die mensliewende
en die Verlosser van ons siele
jou laat woon in die allerligtende bruidsvertrek.
Deur die lyding van jou Heer en Skepper in jou te herskep,
is jy as redelike skepsel van die Woord bewys, o beroemde Maagd,
en deur die Woord het jy onderrig gegee
oor die onredelike afwykinge van die hartstogte.
Toe jy ook volgens die gelykenis op die regte weg wandel,
is jy as ware en opregte beeld van God geopenbaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 1

Hy wat die hemele met wolke omhul,
omhul Hom vandag met die strome van die Jordaan.
Hy wat die sonde van die wêreld wegneem,
laat Hom met my reiniging reinig.
Hy ontvang uit die hoë die getuienis van die Gees wat aan Hom gelyk is,
daar Hy die eniggebore Seun van die Allerhoogste Vader is.
Laat ons tot Hom roep:
“Christus ons God, U het verskyn en ons gered, eer aan U.”

Apostiga – Toon 6

Toe U, my Jesus, wat die verligtende lig is
wat die mensdom verlig,
in die strome van die Jordaan gedoop is,
het U die lig wat eenwesenlik met die Vader is,
ten volle laat skyn.
Daardeur verlig, roep die hele skepping U toe, o Christus:
“Geseënd is U wat verskyn het, ons God, eer aan U.”

Vers. Die see het dit gesien en gevlug, die Jordaan het agteruitgewyk. (Ps. 113:3)

Sodat ons deur middel van die vlees
met die Goddelike heerlikheid versadig mag word,
kom laat ons geestelik ons sintuie reinig,
en wanneer ons sien hoe Christus in die vlees gedoop word
en hoe Hy die hoof van die bedrieër verbrysel,
laat ons skone lofliedere sing en Hom toeroep:
“Geseënd is U wat verskyn het, ons God, eer aan U.”

Vers. Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5 )

O my mensliewende Jesus,
in die Jordaanrivier gee U deur u goedhartigheid
lewende water aan ons wat brand met die dors na U.
                                          3


Waar ons gegee is om te drink uit u onsterflike, ligbrengende bron,
sing ons daarom, o Christus:
“Geseënd is U wat verskyn het, ons God, eer aan U.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Toe Johannes U in die Jordaan-rivier na hom sien kom,
het hy gesê, o Christus God:
“Waarom het U na die dienskneg gekom,
terwyl U geen onreinheid het nie, o Heer?
In wie se naam moet ek U doop?
In dié van die Vader?
Maar U dra Hom in Uself.
In dié van die Seun?
Maar U is Hy wat vlees geword het.
In dié van die Gees?
Maar U weet hoe om Hom deur u mond aan die gelowiges te gee.
O God wat verskyn het, ontferm U oor ons.”

Die Apolitikion van die Fees – Toon 1

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

Die Veranderlike vir die Mettediens

Ná die Eerste Psalmlesing die volgende Kathisma

Toon 4

Toe Josua, die seun van Nun,
die volk van God en die ark deur die Jordaanrivier voer,
het hy die toekomstige weldaad in ‘n skadubeeld geteken.
Want deur die Gees teken die mistieke deurgang van dié twee
in ‘n skadubeeld vir ons
‘n voorstelling van ons hervorming
en ‘n ware toekomsbeeld van ons wedergeboorte.
Christus het in die Jordaan verskyn
om die waters te heilig.
                                         4


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Toe Josua, die seun van Nun,...

Ná die Tweede Psalmlesing die volgende Kathisma

Toon 8

Christus wat die wêreld verlig, word gedoop.
Uit die hoogte het die Vader van Hom getuig en gesê:
“Dit is my Seun, in Wie Ek ‘n welbehae het.
Luister na Hom.
Dit is Hy wat in sy goedhartigheid die wêreld verlig,
Hy wat gedoop is en as God die mensegeslag gered het.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Christus wat die wêreld verlig, word gedoop…

Ná die Derde Ode van die Kanons (wat nog vertaal moet word), die volgende
Kathismata

Vir die Heilige Domnica – Toon 4

Jy het die vlees met sy hartstogte gekruisig, Domnica,
en heel jou strewe op Christus, jou Bruidegom, gerig.
Daarom het jy van Hom die onverganklike kroon ontvang
en is jy by die Engelekore getel, o Regverdige,
waar jy vurig bid vir hulle wat jou vereer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Vir die Fees – Toon 4

U het die strome van die Jordaan geheilig.
U het die mag van die sonde verbrysel, o Christus ons God.
U het die hoof onder die hand van die Voorloper gebuig,
en die mensegeslag van die dwaling verlos.
Daarom smeek ons U: verlos u wêreld.

Kontakion van die Fees – Toon 4

U het vandag aan die wêreld verskyn
en u Lig, o Here, is as teken gegee aan ons
wat u lof met kennis besing.
U het gekom, U het verskyn,
die ontoeganklike Lig.
                                          5


Sinaksarion

Op die 8ste van vandeesmaand die Gedagtenis aan ons Regverdige Moeder
Domnica.

Verse.        Toe die hemelgesinde Domnica die aarde verlaat,
              het sy na die hemele opgegaan, soos dit haar behae was.

              Op die 8ste het die donker nag van die dood Domnica ontvang.

Op dieselfde dag die Gedagtenis aan ons Regverdige Vader Joris van Chozewa.

Op dieselfde dag die Gedagtenis aan die Heilige Martelare Julianus en Basilissa en
dié wat saam met hulle was, Celsius en Antonius.

Op dieselfde dag die Gedagtenis aan die Heilige Hiëromartelaar, Carterius.

Op dieselfde dag die Gedagtenis aan ons Vader onder die heiliges Cyrus,
Aartsbiskop van Konstantinopel. Sy Synaxis word in die eerwaardige klooster van
Chora gevier, en in die Groot Kerk op die dag van die Heer.

Op dieselfde dag word die heilige Atticus, Patriarg van Konstantinopel, in vrede
vervolmaak.

Op dieselfde dag word die heilige Profeet Sameas die Elamiet in vrede vervolmaak.

Op dieselfde dag word die heilige Agathon in vrede vervolmaak.

Op dieselfde dag die Gedagtenis aan die Heilige Martelare van Christus, Theophilus
die Diaken en Helladius die leek.

Deur hul heilige gebede, o God, ontferm U oor ons en red ons. Amen.

Eksapostilarion vir die Heilige Domnica – Toon 3

Terwyl jy die aardse en verganklike verag het,
vanweë jou vurige ywer vir Christus, o Eerwaardige,
het jy na die onverganklike in die hemele verlang.
Daarom kroon Christus jou met onverganklike kranse.

Die Eksapostilarion – Toon 3
Die Heiland, die genade en die waarheid,
het in die strome van die Jordaan verskyn;
en Hy het hulle verlig wat gesluimer het
in die duisternis en die skadu;
want die Ontoeganklike Lig het gekom en verskyn.

Apostiga van die Lofpsalms – Toon 2
                                           6


‘n Groot en ontsagwekkende misterie word voltrek!
Want die Meester van almal word vir die reiniging van alle sterwelinge
deur die hand van ‘n dienskneg gedoop.

Vers. Die see het dit gesien en gevlug, die Jordaan het agteruitgewyk. (Ps. 113:3)

Van Bo het die Vader uitgeroep:
“Dit is my geliefde Seun,
wat nou in die strome van die Jordaan
in die vlees gedoop word.”

Vers. Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5 )

Toe die Engele-ordes sien
hoe die Meester aan sy dienaars gelyk word
en in die strome gedoop word,
het hulle Hom van verbasing besing.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 2

Die verligting het gekom,
die verlossing het verskyn,
kom, laat ons byeenkom om gereinig te word,
terwyl ons met vreugde saam feesvier.

Die res van die Mettediens en die Wegsending.
