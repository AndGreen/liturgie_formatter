                                          1


Menaion Junie 9 Die H. Kyrillos van Alexandrië
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 4       (Ὡς γενναῖον ἐν Μάρτυσι)
In jou verstand deur die vuurseine van die Gees verlig,
het jy, deur die krag van Hom wat uit die Maagd voortgestraal het,
‘n ligtende son geword, o Allersalige,
daar jy jou dogmas soos strale tot aan al die eindes van die aarde verbrei,
die volheid van die gelowiges verlig
en die duisternis van die ketterye verdryf het, o Goddraende.

Deur die welsprekendheid van jou woorde
word die hele Kerk getooi, allerheilige Kyrillos,
en op reggelowige wyse verheug sy haar in jou dogmas as skone versieringe.
Op gewyde wyse eer dit jou heilige verplasing, o albefaamde,
die roem van priesters,
voorganger van die vaders van die Sinode
en kampvegter van die Alheilige Maagd.

O Alwyse, allerheilige Kyrillos,
al die dorre brandhout van die ketterye
is deur jou vurige dogmas verteer,
en die leërmag van ongehoorsame goddeloses
word deur die dieptes van jou insigte verswelg,
maar die Kerk van die gelowiges, o salige,
word daagliks deur jou leringe getooi,
terwyl dit jou met ‘n luide stem eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4        (Ὡς γενναῖον ἐν Μάρτυσι)
U is as die wederoprigting van gevallenes
en opstanding van gestorwenes geopenbaar,
daar u die Seun van God gebaar het,
wat saam met die Vader bedink word,
maar wat die Goddelike geboorte betref
uit u die liggaamlike natuur aangeneem het.
Smeek Hom dat hulle wat u opreg met geloof verheerlik, o Alheilige,
van versoekinge en gevare verlos mag word.

Of die Kruistheotokion (op Dinsdag- en Donderdagaande)

Toon 4       (Ὡς γενναῖον ἐν Μάρτυσιν)

Toe die Maagd, u Moeder, U aan die Kruis sien hang, o Heer,
was sy verbaas en het sy na U gekyk en gesê:
                                         2


“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
maar haas U om op te staan,
en wek die Voorvaders saam met U op.”

Apolitikion - Toon 1       (Τῆς ἐρήµου πολίτης)
Laat ons nou al-reggelowig
die ligbaken van die wêreld en leier onder redenaars eer,
die stryder en kampvegter van die Immermaagd Maria,
wat waarlik met vurige dogmas die Goddelose en anti-Christelike woorde
van die onheilige Nestorius se aaklige kettery aan die brand gesteek het,
terwyl ons sê:
O Heilige Kyrillos, bid dat Christus die Ortodokse geloof versterk.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)
Toon 8       (Τὴν Σοφίαν καὶ Λόγον)
Daar jy ryk geword het aan Goddelike wysheid, o Vader Kyrillos,
het jy aan strome dogmas uiting gegee,
die onwelriekende slyk van die ketterye afgewas,
die harte van die gelowiges deur genade bevogtig
en die vore van die Kerk werklik deurdrenk.
Daarom eer ons jou met geloof,
o al-loflike Hiërarg deur God geïnspireer,
en vier ons jou gedagtenis.
Bid tot Christus ons God dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 8        (Τὴν Σοφίαν καὶ Λόγον)

Toe u op onsegbare wyse, o Moeder van God,
die Wysheid en Woord in u skoot ontvang,
het u Hom wat die wêreld vashou vir die wêreld gebaar,
en Hom in u arms gehou wat alles byeenhou,
en aan u borste het u Hom gesoog wat almal voed.
Daarom smeek ek u, Alheilige Maagd,
dat ek van my oortredinge gered mag word,
wanneer ek voor die aangesig van my Skepper moet staan.
O reine Maagd en Meesteres,
gee my dan u hulp,
want u kan alles doen wat u wil, o Albesongene.

Of die Kruistheotokion (op Woensdag- en Vrydagoggende) – Toon 8
                                           3


Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o lankmoedige Heer,
die afgrond van medelye en bron van goedheid.
Wees daarom genadig
en skenk vergewing van oortredinge aan u dienaars
wat u vlekkelose lyding met geloof besing.”

Kontakion – Toon 6          (Τὴν ὑπὲρ ἡµῶν)
Jy het duidelik uit die Verlosser se bronne, o salige,
‘n bodemlose diepte van teologiese dogmas vir ons laat opwel
wat die ketterye oorweldig
en jou kudde ongeskonde tydens reuse golwe bewaar.
Want jy is ‘n leermeester van die eindes van die aarde, o Heilige,
daar jy die Goddelike dinge duidelik maak.
Sinaksarion

Op die 9de van vandeesmaand die Gedagtenis aan ons Vader onder die Heiliges,
Kyrillos, Aartsbiskop van Alexandrië.
Verse.        Ek besing Kyrillos, die vriend van my Heer
              en kampvegter vir ons Meesteres, die Immermaagd.

              Op die 9de dag het Kyrillos die klipstapel bereik.

Deur sy heilige gebede, o God, ontferm U oor ons. Amen.
