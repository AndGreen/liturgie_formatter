                                         1


Menaion Julie 1 Die Heilige Onbaatsugtige Wonderdoenende Genesers,
Kosmas en Damianos.

Die Veranderlike vir die Vesperdiens

Ná die Openingspsalm kan “Geseënd is die man…” gesing word.

By “Heer, ek het U aangeroep” maak ons voorsiening vir 6 verse en sing 3 stigiere,
wat elk herhaal word.

Toon 6

Deur heel hul verwagting
in die hemele weg te lê,
het die Heiliges op aarde 'n onvervreembare skat vergaar,
en wat hulle kosteloos ontvang het,
gee hulle as kostelose genesinge aan die siekes.
Soos daar in die Evangelie staan,
het hulle geen goud of silwer verwerf nie.
Aan mense sowel as vee het hulle hul weldade bewys.
Daarom, omdat hulle aan Christus gehoorsaam geword het,
bid hulle altyd met vrymoedigheid vir ons siele.

Herhaal:     Deur heel hul verwagting…

Die eensgesinde paar Heiliges wat ‘n blyplek deel,
en een in lewenswandel en van siel is,
het aan verganklike stof op aarde ‘n walging gehad,
maar as Engele in die vlees soos burgers van die hemel opgetree.
Daarom verleen hulle genesinge aan die lydendes
en skenk hulle kosteloos hul weldade aan die behoeftiges.
Laat ons hulle deur die jaarlikse feeste op waardige wyse besing,
daar hulle met vrymoedigheid vir ons siele bid.

Herhaal bg. Die eensgesinde paar Heiliges wat ‘n blyplek deel…

Ná hulle die Drie-eenheid volledig in hulle laat woon het,
laat die beroemde paar Godgesindes, Kosmás en Damianós,
soos fonteine waters van genesing opwel uit ‘n lewedraende bron.
Deur aanraking genees hul relieke lyding
en selfs net hulle name verdryf siektes vanuit sterflinge.
Hulle is behoeders van almal wat hul toevlug tot hulle neem,
want met vrymoedigheid bid hulle tot Christus vir ons siele.

Herhaal bg. Ná hul heel die Drie-eenheid in hul laat woon het…

Eer aan die Vader en aan die Seun en aan die Heilige Gees.

Toon 6
                                          2


Oneindig is die genade van die Heiliges
wat hulle van Christus ontvang het.
Daarom is hulle relieke deur Goddelike krag
voortdurend deur wonders werksaam.
Ook wanneer selfs net hul name met geloof aangeroep word,
bevry hulle mense van ongeneeslike pyne.
O Here, bevry ook ons deur hulle
van lyding na siel en liggaam,
as die Mensliewende.

Nou en altyd en tot in ewigheid. Amen.

Theotokion - Toon 6

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.


Die Lesing uit die Profesie van Jesaja (43:9-14)

So spreek die Here: “Al die nasies het saam vergader, en hulle heerers sal vergader.
Wie sal hierdie dinge onder hulle verkondig of wie sal ons die dinge van die begin af
bekend maak? Laat hulle hul getuies bring, en laat hulle in die gelyk gestel word; en
laat hulle die waarheid praat. Wees júlle my getuies, en Ek is ‘n getuie, die Here
God, en my kneg wat Ek uitverkies het, sodat julle kan weet en My kan glo en insien
dat dit EK IS--voor My was geen God nie, en ná My sal daar geeneen wees nie. Ek
is God, en daar is niemand wat red buiten Ek nie.
Ék het verkondig en verlos en berispe en daar was geen ander god onder julle nie;
en julle is my getuies, en ook Ek die Here God, dat Ek van die begin af is en dat daar
niemand is wat uit my hand wegneem nie; Ek sal werk, en wie sal dit omkeer?“ So
sê die Here God, wat ons verlos, die Heilige van Israel:

Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in ‘n geringe mate getugtig is,
sal hulle groot weldade ervaar, omdat God hulle beproef het en bevind het dat hulle
                                           3


Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm hulle beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as ‘n onoorwinlike skild neem, en streng toorn as ‘n swaard skerp maak. Die
skepping sal saam met Hom die stryd voer teen die dwases, goedgemikte
weerligstrale sal uitgaan, en sal van die wolke na hul teiken spring soos van ‘n
gebuigde boog, en haelstene gevul met toorn sal soos uit ‘n steenslinger gewerp
word. Die water van die see sal toornig teenoor hulle wees, en die riviere sal hulle
meedoënloos oorspoel. ‘n Sterk wind sal hom teen hulle opstel, en hulle soos ‘n
orkaan verbrysel, en wetteloosheid sal die hele aarde verwoes, en boosdoenery sal
die trone van heersers omverwerp. Luister, daarom, o konings, en wees verstandig
en leer, regters van die eindes van die aarde, hoor julle wat oor menigtes beskik, en
trots is op julle menigte van volke, want julle mag is deur die Here aan julle gegee,
en julle heerskappy is van die Allerhoogste.

Litie

Toon 2

Die fontein van genesinge
het slegs een een keer per jaar genees,
maar die tabernakel van die Onbaatsugtiges
genees die hele menigte van siekes.
Want die rykdom van die Heiliges kom niks kort nie
en is onuitputlik.
Deur hul smeking, o Christus,
ontferm U oor ons.

Deur Goddelike verlange en liefde vir die toekomende dinge,
het julle ‘n lewe van daadkragtigheid gely
en die weë van verlossing afgelê.
Daarom het julle, deur die reinheid van jul siele onbevlek te bewaar,
volkome afstand gedoen van die stoflike.
Verguld deur die Goddelike Gees, o Onbaatsugtiges,
skenk julle sonder om goud te ontvang genesing aan die siekes,
o heilige tweetal, o ligtralende paar,
o verligte Goddelike jukgenote,
wat ons in verdukkinge en siektes besoek
                                          4


en die siektes van ons siele onbaatsugtig genees.

Hoewel julle groot gawes waardig geag is, o albesongenes,
het julle in nederigheid van lewenswyse op aarde gelewe.
En deur orals rond te gaan
en kosteloos die lyding van siekes te genees,
is julle as metgeselle van die Engele gesien,
o Kosmás en wyse Damianós, allersalige broers,
deur jul gebede genees julle ons lyding.

Die koor van Heiliges verheug hulle tot in ewigheid,
want hulle het die Koninkryk van die hemele beërwe.
Die aarde wat hul relieke ontvang het,
het ‘n welriekende geur afgegee.
Hulle het dienaars van Christus geword
en hulle in die ewige lewe tuis gemaak.

Geneesheers van die krankes,
skatkiste van genesinge,
behoeders van die gelowiges,
alomberoemde Onbaatsugtiges,
genees hulle wat in hul nood uitroep en in pyn verkeer.
Smeek die goeie God saam met Theodoti
dat ons van die strikke van die vyand bevry mag word.

Eer aan die Vader en aan die Seun en aan die Heilige Gees.

Toon 6 – deur Andreas Pyrus

Helder en stralend het die gedagtenis aan Christus se Onbaatsugtiges vandag
opgekom,
en glansryk met die strale van wonders geskyn.
Kom daarom, o liefhebbers van feeste, laat ons met geloof feesvier,
kom laat ons ons almal met ywer na die reliekekis van die Heiliges haas,
sodat ons van hulle allerspoedige genesing oorvloedig mag verkry.
Want hulle skenk onbaatsugtig deur die werking van die Heilige Gees
aan almal hul gawes van genesing.

Nou en altyd en tot in ewigheid. Amen.

Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Onbaatsugtiges,
dat Hy Hom oor siele mag ontferm.

Apostiga – Toon 1          (Τῶν οὐρανίων Ταγµάτων)
                                         5


Laat ons almal tydens die gedagtenis aan die Onbaatsugtiges vergader
en met ‘n rein hart en skoon gewete tot hulle roep:
Verheug julle, o tweetal, die genesing van siekes,
omdat julle van God die gesag om te genees ontvang het.

Vers. Vir sy heiliges op aarde het die Here wonders gedoen.

Daar julle die Heer se gebooie goed bewaar
en alwys die siekte van geldgierigheid uitgesny het,
genees julle onbaatsugtig.
Daarom eer ons, soos gepas, jul aleerwaardige ontslaping.
O wonderdoeners, bid dat ons gered mag word.

Vers. Kyk, wat is so goed en wat is so lieflik as broers wat eensgesind saamwoon.

O Goddraende Onbaatsugtiges,
daar julle vrymoedigheid van die enige God ontvang het
om barmhartig te wees en van allerlei gevare te red,
verlos hulle wat julle met geloof besing
van hartstogte, gevare en versoekinge,
van sowel die siel as die liggaam.

Eer aan die Vader en aan die Seun en aan die Heilige Gees.

Toon 6

Daar julle altyd Christus het Wat deur julle werk,
doen julle wonders in die wêreld, o Heilige Onbaatsugtiges,
deur die siekes te genees.
Want jul spreekkamer is ‘n onuitputlike bron:
Hoe meer daaruit geput word, hoe meer loop dit oor,
en wanneer dit uitgegiet word, bly dit oorvloedig.
Elde dag geledig en gevul,
skenk dit aan almal sonder om tekort te skiet.
En hulle wat skep word met genesinge versadig,
en tog bly dit onuitputlik.
Wat moet ons julle daarom noem?
Dienende artse van liggaam en siel,
Geneeshere van ongeneeslike lyding
wat almal kosteloos genees
wat genadegawes van die Verlosser Christus ontvang het,
Hy wat ons sy groot barmhartigheid skenk.

Nou en altyd en tot in ewigheid. Amen.

Theotokion – Toon 6

Jy het nie ootmoed bekom nie, o onbekeerlike siel.
Waarom draal jy?
Die afsnyding van die dood kom nader
                                           6


en die einde het soos ‘n dief verskyn.
Haas jou en val voor die Theotokos neer.

Apolitikion van die Heilige Onbaatsugtiges - Toon 8

O Heilige wonderdoenende onbaatsugtiges,
besoek ons krankhede.
Julle het verniet ontvang,
gee ook verniet aan ons.

Die Veranderlike vir die Mettediens

Na die Derde Ode van die Kanon (wat nog vertaal moet word)

Kathisma – Toon 8

Daar julle die gawe van wonderwerke
op sonderlinge wyse van Christus uit die hemel ontvang het,
genees julle ewigdurend alle lyding.
Want die genade van die Gees het in julle verskyn
en dit gee die vermoë tot Goddelike genesinge.
Daarom het julle deur jul onbaatsugtige ingesteldheid en geloof
‘n oorvloed onverganklike seëninge verkry.
O Goddraende Onbaatsugtiges, bid tot Christus God
om vergewing van oortredinge te skenk
aan hulle wat jul heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 8

Omdat ek in veelsoortige versoekinge verval het
vanweë sienlike en onsienlike vyande,
word ek deur die deining van my ontelbare oortredinge gekwel.
En ek haas my na die hawe van u goedheid,
as my vurige hulp en beskutting, o Onbevlekte.
Pleit daarom, o Alheilige,
by Hom wat sonder saad uit u vlees aangeneem het
ten behoewe van al u dienaars wat u sonder ophou besing,
en bid dringend tot Hom, o al-onbevlekte Theotokos,
dat Hy vergifnis van oortredinge mag skenk
aan hulle wat u alheilige Kind met geloof aanbid.

Kontakion – Toon 2

Julle het die genade van genesing ontvang
en krag verbrei oor die wat in nood verkeer,
o glorieryke wonderdoenende Artse,
maar werp deur jul besoeking die vermetelheid van die vyand omver
                                           7


en red die wêreld deur jul wonders.

Ikos

Die woord van wyse artse oortref alle begrip en wysheid, want omdat hulle die
genade van die Allerhoogste ontvang het, skenk hulle krag aan almal. Daaraom het
hulle ook aan my die genade van uiteensetting geskenk om hulle as Goddraende,
Godwelbehaaglike dienaars te besing, wat ‘n oorvloed van genesinge verleen, want
hulle verlos almal van smarte en genees die wêreld deur hul wonders.

Sinaksarion

Op die 1ste van vandeesmaand die Gedagtenis aan die Heilige Wonderdoenende
Onbaatsugtiges Kosmas en Damianos, wat in Rome vervolmaak is.

Verse.        Die stene het nie met hul trefslae die broers geskei nie,
              maar hulle soos tot een steen verenig.

              Op die 1ste Julie het die Onbaatsugtiges teen stene gestry.

Op dieselfde dag die Gedagtenis aan ons Heilige Vader Basilios wat die Klooster
van die Diep Stroom gestig het.

Op dieselfde dag die Gedagtenis aan die Heilige Petrus wat ‘n patrisieër in Evandrus
was.

Die Heilige Leo die hermiet wat, ná hy sy lewe nakend deurgebring het, in vrede
vervolmaak is.

Die tweeduisend Heilige Martelare wat deur die swaard vervolmaak is.

Die vyf-en-twintig Heilige martelare wat in Nikomedia deur vuur vervolmaak is.

Deur hul heilige gebede, o God, ontferm U oor ons.

Eksapostilarion – Toon 3

Daar julle die genade van genesinge van God ontvang het,
o salige Onbaatsugtiges,
genees julle siektes en maak julle almal gesond
wat hul met geloof na jul heilige tempel haas.
Daarom noem ons eendragtig en op waardige wyse
jul eerwaardige gedagtenis salig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

O Al-onbevlekte,
u het God, die Woord van God, gebaar
                                          8


wat op alwyse manier die voortreflike verlossende heilsbestel voltrek het.
Daarom besing ons u almal op waardige wyse,
omdat u by Hom bid
dat ons van siektes en allerhande gevare verlos mag word.

By die Lofpsalms

Toon 4       (Ἔδωκας σημείωσιν)

Soos riviere wat klots met die waters van die Gees,
en hul oewers heeltemal oorstroom,
bevogtig julle die skepping met tekens van God
en sonderlinge gawes van genesing,
verdroog julle die sielsvernietigende hartstogte,
genees julle siektes en verdryf julle geeste,
o Goddraende Onbaatsugtiges,
wat vir ons siele bid.

Herhaal: Soos riviere wat klots met die waters van die Gees…

Daar julle die onredelike hartstogte aan die siel se kragte onderwerp het,
verleen julle weldade aan mens en dier, o Heiliges,
aangesien julle deur Christus ryk aan die gawe van genesing gemaak is.
Terwyl ons daarom jul heilige en ligbrengende fees vier,
vra ons om verligting van ons siele.

Jul heilige tempel is ‘n hemel geopenbaar,
stralend met lig en geweldig groot,
daar dit nou soos sterre jul heilbrengende wonders
en soos ‘n stralende son, God se genesingskrag bekom het,
o allersalige Kosmas en albesonge Damianos,
dienaars van die Heer wat vir ons siele bid.

Eer aan die Vader en aan die Seun en aan die Heilige Gees.

Toon 4

Daar julle oor ‘n bron van genesinge beskik, o Heilige Onbaatsugtiges,
skenk julle gesondheid aan almal wat daarom vra,
want julle is die grootste gawes waardig geag
vanuit die onuitputlike bron van Christus die Verlosser.
Want vir julle wat eweveel ywer as die Apostels het, sê die Here:
“Kyk, Ek het julle gesag oor onreine geeste gegee,
om hulle uit te dryf,
en om alle siektes en alle swakhede te genees.”
Daarom, nadat julle goed volgens sy gebooie gelewe het,
het julle dit verniet ontvang, en gee julle dit verniet,
en genees julle die lyding van ons siele en liggame.

Nou en altyd en tot in ewigheid. Amen.
                                            9



Theotokion – Toon 4

O geseënde Theotokos,
bewaar u dienaars van allerlei gevare,
sodat ons u mag verheerlik,
die hoop van ons siele.

Die Groot Doksologie en die res van die Mettediens.

Die Veranderlike vir die Goddelike Liturgie


Prokimenon Toon 4 (Ps.15)

Vir sy heiliges op aarde het die Here wonders gedoen.
Vers. Ek het die Here altyddeur voor my gesien.

Die Lesing uit die Eerste Brief van Paulus aan die Korinthiërs (12:27 – 13:7)

Broeders, julle is die liggaam van Christus en lede afsonderlik. En God het sommige
in die kerk gestel; in die eerste plek apostels, ten tweede profete, ten derde leraars,
daarna kragte, daarna genadegawes van gesondmaking, helpers, regeringe,
allerhande tale. Almal is tog nie apostels nie, almal is tog nie profete nie, almal is tog
nie leraars nie, almal is tog nie kragte nie? Het almal genadegawes van
gesondmaking, spreek almal in tale, kan almal dit uitlê? Maar beywer julle met die
oog op die beste gawes; en ek wys julle ‘n nog uitnemender weg. Al sou ek die tale
van mense en engele spreek, en ek het nie die liefde nie, dan het ek ‘n klinkende
metaal of ‘n luidende simbaal geword. En al sou ek die gawe van profesie hê en al
die geheimenisse weet en al die kennis, en al sou ek al die geloof hê, sodat ek berge
kon versit, en ek het nie die liefde nie, dan sou ek niks wees nie. En al sou ek al my
goed uitdeel, en al sou ek my liggaam oorgee om verbrand te word, en ek het nie die
liefde nie, dan sou dit my niks baat nie. Die liefde is lankmoedig en vriendelik; die
liefde is nie jaloers nie; die liefde praat nie groot nie, is nie opgeblase nie, handel nie
onwelvoeglik nie, soek nie sy eie belang nie, word nie verbitterd nie, reken die
kwaad nie toe nie, is nie bly oor die ongeregtigheid nie, maar is bly saam met die
waarheid. Dit bedek alles, glo alles, hoop alles, verdra alles.

Halleluja (3x) Toon 1 (Ps. 132)

Kyk, wat is so goed en wat is so lieflik as broers wat eensgesind saamwoon?

Vers. Want daar het die Here seën, lewe gebied tot in ewigheid.

Die Lesing uit die Heilige Evangelie volgens Matthéüs (10:1, 5-8)


In daardie tyd het Jesus sy twaalf dissipels na Hom geroep en aan hulle mag gegee
oor onreine geeste, om hulle uit te dryf en om elke siekte en elke kwaal te genees.
Jesus het hierdie twaalf uitgestuur en hulle bevel gegee en gesê: Moenie gaan op
                                         10


pad na die heidene nie, en moenie ingaan in ‘n stad van die Samaritane nie; maar
gaan liewer na die verlore skape van die huis van Israel. En gaan preek en sê: Die
koninkryk van die hemele het naby gekom. Maak siekes gesond, reinig melaatses,
wek dooies op, dryf duiwels uit. Julle het dit verniet ontvang, verniet moet julle dit
gee.

Kommunielied:       Die regverdige sal in ewige gedagtenis wees. Hy sal nie slegte
                    tyding vrees nie. Halleluja.
