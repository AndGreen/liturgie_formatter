                                           1


Menaion Augustus 4 Die Sewe H. Jongelinge van Efese
Die Veranderlike vir die Vesperdiens
By “Heer, ek het U aangeroep…” sing ons die volgende stigiere:
Toon 4       (Ὡς γενναῖον ἐν Μάρτυσιν)
Omdat hulle aan God gehoorsaam was,
het die salige Jongelinge ‘n wettelose bevel geminag,
en toe hulle geboei is, het hulle die band van dwaling verbreek.
En omdat hulle wêreldse waardigheid versmaai het,
het hulle die waardigheid ontvang wat hulle luisterryk gemaak
en hulle die hemelse genieting van die koninkryk verleen het.

Ná julle julle dapper ingeoefen het vir die stryd van martelaarskap,
het julle julle in die grot verberg, o Heiliges,
waar julle die Heer met onophoudelike gebede gesmeek het
om julle krag en sterkte te gee,
maar die Mensliewende het deur die oordele wat Hy weet
met Goddelike gesag beveel dat julle almal in vrede ontslaap.

‘n Geheimenis der geheimenisse word die Heiliges toegevoeg.
Want net soos hul nie daarvan bewus was toe hulle gesterf het nie,
so ook was hulle nou klaarblyklik verbaas toe hulle opgewek is.
Die gebeurtenis het plaasgevind ter bevestiging van die Opstanding uit die dode,
sodat hulle wat dit verwerp het,
in die geloof versterk mag word,
terwyl hulle die Martelare verheerlik.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4        (Ὡς γενναῖον ἐν Μάρτυσιν)
O Alheilige Bruid van God,
verlos my nederige siel van veroordeling en my aaklige oortredinge,
bevry my deur u gebede van die dood,
en skenk my voor die einde
om op die oordeelsdag,
deur bekering gereinig en deur ‘n stortvloed trane,
die regverdiging te bekom wat die skares Heiliges bereik het.

Of die Kruistheotokion (op Dinsdag- en Donderdagaande)
Toon 4       (Ὡς γενναῖον ἐν Μάρτυσιν)
Toe die Ooilam wat U, die Lam en Herder, gebaar het,
U aan die Kruis sien,
het sy gejammer en moederlik tot U uitgeroep:
“My allergeliefde Seun, hoe is U aan ‘n kruishout opgehang?
Hoe is U in u hande en voete, o lankmoedige Woord, deur wetteloses vasgeslaan,
en hoe het U u bloed uitgestort, o Meester?”
                                          2


Apolitikion – Toon 4        (Ταχὺ προκατάλαβε)
U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 4        (Ὁ ὑψωθεὶς)
Hulle wat die verganklike dinge van die wêreld veronagsaam
en die onverganklike gawes ontvang het,
het toe hulle gesterf het onbederf gebly.
Daarom is hulle na baie jare opgewek
en het hulle al die ongelowigheid van kwaadwilliges begrawe.
Laat ons die gelowiges hulle vandag met lofsang loof
en Christus besing.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4         (Ὁ ὑψωθεὶς ἐν τῷ Σταυρῷ)
Van nature lief vir die sonde smeek ek u, o Eerwaardige,
wat die sondelose God gebaar het,
Hy wat die sonde van die wêreld wegneem,
om u oor my baie sondige siel te ontferm
en my baie sondes uit te wis,
want u is die versoening van sondaars
en die heil en hulp van gelowiges.

Of die Kruistheotokion (op Woensdag- en Vrydagoggende)

Toon 4        (Ὁ ὑψωθεὶς ἐν τῷ Σταυρῷ)

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Sinaksarion
                                         3


Op die 4de van vandeesmaand die Gedagtenis aan die Sewe Heilige Jongelinge van
Efese, Maximilianus, Custodianus, Jamblichus, Martinianus, Dionisios, Johannes en
Konstantyn.
Verse.       Ek eer die koor van Martelare, sewe in getal,
             wat die wêreld die Opstanding uit die dode getoon het.

             Op die 4de het die sewe wat uit die dode opgewek is, saam gesterf.
Op dieselfde dag die Gedagtenis aan die terugbesorging van die relieke van ons
Heilige Moeder en martelares Efdokia.
Op dieselfde dag is die heilige Martelaar Thathoël wat aan ‘n appelboom opgehang
is, vervolmaak.
Op dieselfde dag die Gedagtenis aan die Heilige Martelares Ia en haar metgeselle.
Deur hul heilige gebede, o God, ontferm u oor ons en red ons. Amen.

Eksapostilarion – Toon 2 (Τοῖς µαθηταῖς συνέλθωµεν)
O sewe Jongelinge en Martelare,
voor die regterstoel van die tiran
het julle met vrymoedigheid Christus verkondig
as God, Heiland en Skepper van almal.
Want ná julle deur die Goddelike voorsienigheid
baie jare lank in ooreenstemming met die natuur dood in die grot was,
het julle weer bo-natuurlik soos uit die slaap opgestaan,
en die monde van al die ketters gesnoer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 2       (Τοῖς µαθηταῖς συνέλθωµεν)
Laat ons met liedere naas Jamblichus
ook Johannes, Martinianus en Konstantyn besing
asook Maksimilianus, Dionysios en die beroemde Exacustodianus
en laat ons met vreugde hul luisterryke gedagtenis vier,
sodat ons deur hul gebede en die voorbidding van die Theotokos
vergifnis van oortredinge van Christus ons Verlosser mag ontvang.
