Menaion Oktober 30 Die H. Hiëromartelaar Zenowios en sy suster, Zenowia
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 4
Jy het jou kledy met die bloed van martelaarskap gekleur,
o glorieryke, allergewyde Zenowios,
en dit so deur genade nog heiliger gemaak.
As ‘n wyse Hoëpriester het jy daarmee die Allerheiligste binnegegaan
en is jy as ‘n vlekkelose, volmaakte en allerreine offer opgedra
aan Hom wat vir jou geoffer is.

Terwyl jou liggaam gemartel word,
het die innerlike skoonheid van jou siel duideliker geblyk,
o bewonderenswaardige Hiëromartelaar, Godgesinde Zenowios,
die sieraad van Priesters, roem van Oorwinnaars,
die voortdurende opwelling van wonders,
die verdrywer van onreine geeste
en beoordelaar van ons siele.

O alwyse Zenowios, ingewydene in die heilige,
jou bloedverwante suster Zenowia was met jou eensgesind
en het gekies om saam met jou te stry.
Sy het die ketels se kookwater,
die dreiging van vuur en ‘n geweldadige dood dapper verduur.
Daarom het sy saam met jou
die oorwinningskrone en die hemelse koninkryk verkry.

Eer aan die Vader en aan die Seun en aan die Heilige Gees.

Toon 6

O liefhebbers van die martelare,
laat ons vandag by die gedagtenis aan aan die alvrome stryders Zenowios en
Zenowia ‘n koorlied aanhef.
Want hulle het kampvegters van die Drie-eenheid geword,
die onsienlike vyand in die arena dapper met hul eerwaardige bloed laat verstik
en glorieryk die oorwinningskroon verwerf.
Laat ons daarom tot hul uitroep:
O heilige paar, deur die Heer geseën en verlig,
bid vir ons siele by die Heiland.

Nou en altyd en tot in ewigheid. Amen.

Toon 6

U is my hulp en beskutting, o al-onskuldige Theotokos,
want ek het u as helper in verdukkinge, siektes en engtes,
en ek verheerlik u, die onskuldige.

Of die Kruistheotokion (op Dinsdag- en Donderdagaande) – Toon 6

Toe die Al-onskuldige Theotokos ons lewe aan die boom sien hang,
het sy moederlik gejammer en uitgeroep:
“My Seun en my God,
red hulle wat U met liefde besing.”

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 8
Laat ons almal met geloof en op ‘n wyse wat by martelare pas
die wyse paar Stryders loof,
Zenowios, die onoorwinlike Martelaar, en ook Zenowia,
die eerwaardige paar wat soos mengvate Goddelike waters uitgiet.
Daarom put ons daagliks met geloof immerstromende genesinge,
terwyl ons reggelowig uitroep:
“O albesonge oorwinnaars, bid tot Christus ons God
dat Hy vergifnis van oortreding sal skenk
aan hulle wat jul heilige gedagtenis met liefde vier.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Daar ek in sware swakheid verval het
en onder erge pyne gebuk gaan,
verduur ek nie die hittegolf van my verskriklike nalatigheid nie,
maar daar U die swakheid van beide ken, o Heiland,
en as ‘n Vader hulle tugtig wat met opset teen U oortree,
rig U my op.
Want U kan siektes van siel en liggaam genees,
sodat ek altyd tot U mag roep:
“Groot is u werke, o Heiland,
ontsagwekkend en waarlik wonderbaarlik,
want U verlos die gelowiges
deur die gebede van haar wat U gebaar het.”


Of die Kruistheotokion (op Woensdag- en Vrydagoggend) – Toon 8
Toe die al-onskuldige Moeder die Verlosser aan die Kruishout sien,
het sy met trane geweekla, haar bitterlik uitgespreek
en met beklemming van hart haar hare getrek
en tot Hom uitgeroep:
“My sondelose Seun en Heer,
hoe slaan die allerwettelose Hebreërvolk U wederregtelik aan die Kruis?
Hoe verduur U gewilliglik die asyn,
die deurboring van u sy,
die gal en – o wee! – die spykers, o Lankmoedige?
Maar eer aan u Goddelike lyding, o Heiland.”

Kontakion – Toon 8
Laat ons met God-geïnspireerde liedere
die Getuies van die waarheid en heroute van reggelowigheid,
die broer en suster, Zenowios en eerwaardige Zenowia, eer,
wat hulle lewens saam deurgebring
en deur hul martelaarskap ‘n onverganklike kroon verkry het.

Ikos

Laat ons met die sing van liedere die groot en edele Zenowios loof
en saam met hom die onbevlekte maagd Zenowia,
want sy was sy mede-stryder.
Hulle het die oormoed van die vyand vernietig
en die geloof in Christus duidelik gemaak.
Daarom het hulle tereg en duidelik van God ‘n onverganklike kroon uit die hemel
ontvang.

Sinaksarion

Op die 30ste van vandeesmaand die Gedagtenis aan die Heilige Martelare
Zenowios en Zenowia, die broer en suster.
Verse.        Die standvastige Zenowia verduur die swaard
              saam met jou, Zenowios, al is sy ‘n vrou.

Op die dertigste is Zenowia en haar broer onthoof.

Op dieselfde dag die Gedagtenis aan die Heilige Hiëromartelaar Markianus, Biskop
van Syrakuse, die dissipel van die Heilige Apostel Petrus.
Op dieselfde dag die Gedagtenis aan die Heilige Martelare Alexander, Kronion,
Julianus, Makarios en dertien ander.
Op dieselfde dag die Gedagtenis aan die heilige Martelares Evtropia.

Op dieselfde dag die Gedagtenis aan die Heilige Apostel Kleopas en ons
Regverdige Vader Josef, Patriarg van Konstantinopel, en die Heilige Martelare
Asterios, Claudius, Neon en hul suster Neonilla.

Op dieselfde dag die Gedagtenis aan die Heilige Apostels uit die Sewentig, Tertius,
Markus, Justus en Artemas.

Deur die gebede van u Heiliges, o God, ontferm U oor ons. Amen.
Eksapostilarion – Toon 2
Deur jou bloed het jy jou kledy ‘n dieper rooi gemaak,
en nou staan jy met vreugde by Christus, o salige Zenowios,
as ‘n met God vervulde Hërarg wat vir ons bid,
saam met jou bloedverwant,
die heilige Maagd en Martelares Zenowia.
Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2
Die Profete het vooraf van u gespreek as ark en tafel,
as kruik en staf en berg,
as boek waarin geskrywe is,
as paleis en leer
en as brug wat na die hoogte van Godskennis lei.
En ons loof u tereg as Theotokos.
