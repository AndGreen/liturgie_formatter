Menaion November 15 - H. Martelare & Belyers Gourias, Samonas en Habib.

Die Veranderlike vir die Vesperdiens

By “Heer, ek het U aangeroep” maak ons voorsiening vir 6 verse en sing 4 stigiere,
waarvan ons 2 herhaal.

Toon 4

Die alwyse Habib, wonderbare Samonas en glorieryke Gourias
het saam ‘n koor vir die gelowiges gevorm
en met vreugde dans die Oorwinnaars nou saam met ons
en is hulle saam met ons bly.
Want deur God word dit aan die siele van die Martelare gegee
om wat hier gebeur geestelik soos in ‘n spieël te sien.

Herhaal:      Die alwyse Habib, wonderbare Samonas en glorieryke Gourias…

Ná julle die pyne van ondraaglike strawwe verduur
en edelmoedig gestry het,
o Samonas, Gourias en salige Habib,
gelyk in getal aan die Drie-eenheid,
geniet julle nou die ewige, verkwikkende genot,
daar Christus vir julle die beloning van jul lyding as vergelding gee.
Bid vurig tot Hom dat ons siele gered mag word.

Herhaal:      Ná julle die pyne van ondraaglike strawwe verduur …

Deur ‘n Eenheid wat drie in getal is te bely, o allersalige Heiliges,
het julle die Grieke se gedagte oor ‘n veelgodedom
asook hul dwase wysheid vernietig;
deur die mag van die Kruis
wat hulle as dwaasheid beskou het,
het julle die krag ontvang om die wrede sweepslae waarmee julle gestraf is,
met standvastigheid te verduur.

O oorwinnende Martelare,
noudat julle gekom het by ‘n ankerplek waar daar geen golwe is nie,
by ‘n lewe sonder stryd en ‘n volkome kalm hawe,
het julle as beloning vir jul smarte
die ewigheid ontvang in ‘n blywende rusplek sonder lyding
en, soos gepas, die prys vir jul leed van God ontvang, o saliges.

Eer aan die Vader en aan die Seun en aan die Heilige Gees.

Toon 2

Edessa verheug hom,
want dit is verryk deur die kis van die Heilige Gourias, Samonas en Habib
en dit nooi die kudde wat Christus liefhet, uit en roep:
Kom, liefhebbers van die Martelare, straal met blydskap tydens die luisterryke
gedagtenis.
Kom, o liefhebbers van feeste, word verlig.
Kom, aanskou die hemelse ligbakens wat op aarde rondbeweeg.
Kom, hoor watter bitter dood die onversetlike dapperes verduur het
ter wille van die lewe wat oneindig is.
Daarom, as waarborge van die waarheid,
het hulle ‘n jong vrou gered wat lewend in ‘n graf gegooi is
en die booswig wat sy woord teenoor hulle verbreek het
as ‘n genadelose moordenaar aan die verderf oorgegee.
En hulle smeek die Alheilige Drie-eenheid dringend
dat diegene wat hul gedagtenis met geloof vier
van verderf, versoekinge en allerhande gevare verlos mag word.

Nou en altyd en tot in ewigheid. Amen.

Theotokion – Toon 2

O Meesteres van die wêreld,
wat kan ek ellendeling u bring buiten strome trane
en die belydenis van my dade?
Maar sien met u barmhartige oog, o Maagd,
neer op die krankheid van my armsalige siel,
verdryf die newels van my hartstogte
en verlos u dienaar, smeek ek u,
van die beklemmende waas.

Of die Kruistheotokion (op Woensdae en Vrydae)

Toe sy wat geen ervaring van die huwelik het nie, o Jesus,
sien hoe U aan ‘n Kruishout opgehang word,
het sy geweekla en gesê:
“O allerdierbare Kind, waarom het U my wat U gebaar het alleen agtergelaat,
o ontoeganklike lig van die Vader wat sonder begin is?
Haas U en word verheerlik,
sodat hulle wat u Goddelike lyding verheerlik,
Goddelike heerlikheid mag bereik.

By die Apostiga, die stigiere uit die Oktoig, of is u wil, die volgende stigiere:

Toon 1

Julle wonder, waarlik meer wonderbaar as alle wonders,
is aan die wêreld bekend gemaak,
o Martelare van die Heer.
Want julle het eens die jong vrou
wat op onregverdige wyse aan ‘n graf oorgegee is
uit die lande in die Weste vir ‘n moederlike omhelsing gered.
Vers. God is wonderbaar in sy heiliges, die God van Israel. Hy sal krag en sterkte
      aan sy volk gee. Geseënd is God.

Toe julle as Martelare stry, o Godgeseëndes,
het julle met ywer die smaad van die vyand aanvaar,
asof dit ‘n ryke gawe is,
en deur jul keuse vir die Goddelike
het julle die genot van aardse begeerlikhede geminag
en is julle nie deur jul strawwe ten gronde gebring nie.

Vers. Vir sy heiliges op aarde het die Here wonders gedoen.

Laat ons almal vandag getrou
Gourias die Grote en Moedige met gesange loof,
asook die Heilige Samonas en Habib die beroemde onder Leviete.
Want hulle is almal se allervurige beskermers in benoudhede.

Eer aan die Vader en aan die Seun en aan die Heilige Gees.

Toon 2

Kom, alle liefhebbers van die Martelare,
laat ons met gesange Gourias, Habib en Samonas,
die helde van Christus, eer,
want hulle werk op sonderlinge wyse deur wonders.
Want vanweë die eed het hulle nie nagelaat om die jong vrou huis toe te bring nie,
maar het hulle die versoek vervul en die kind gered,
en wraak op die wettelose Goot geneem.
O Christus God, daar u goed en mensliewend is,
red ons siele deur hulle.

Nou en altyd en tot in ewigheid. Amen.

Theotokion - Toon 2

O Alheilige Bruid van God,
u alleen het die onomvatbare God sonder inperking in u skoot gedra,
toe Hy deur sy goedheid mens geword het.
Daarom smeek ek u:
Bevry my van die beklemmende hartstogte,
sodat ek op die nou en reguit weg mag gaan
en die pad wat na die lewe lei bereik, o Maagd.

Of die Kruistheotokion (op Woensdae en Vrydae)

Toe u, o Al-onbevlekte, sien hoe die Skepper van die heelal
baie mishandeling verduur en op ‘n Kruis verhef word,
het u gekreun en gesê:
“Hoogbesonge Heer, my Seun en God,
hoe verduur U oneer in die vlees
in u begeerte om u skepsel te eer, o Meester?
Eer aan u groot goedhartigheid en selfvernedering, o Mensliewende.”

Apolitikion - Toon 5

Daar U die wonders van u Heilige Martelare
aan ons as onaanvegbare vesting geskenk het, o Christus God,
verstrooi deur hul smekinge die planne van die heidene,
en versterk die geloof van die reggelowiges
daar U alleen goed en mensliewend is.

Die Veranderlike vir die Mettediens

Ná die Derde Ode, die volgende Kathismata

Toon 1

Deur die geloof in die eerwaardige Drie-eenheid te verkondig, o Wyses,
het julle as kampvegters van die geloof
die politieïstiese verleiding van die afgode dapper vernietig,
en ‘n jong vrou wat lewend in ‘n graf toegesluit was, uit lewensgevaar gered,
terwyl sy julle salig noem.

Eer aan die Vader en aan die Seun en aan die Heilige Gees.

Toon 8

Met die Kruis van Christus bewapen,
het julle daardeur as kampvegters van die geloof
al die mag van die tiranne op dapper wyse vernietig
en al die goddeloosheid van die afgode weerlê
deur die Drie-eenheid ywerig te verkondig.
Daarom het julle soos gepas oorwinningskranse van Hom ontvang,
omdat julle regmatig gestry het, o al-loflike Oorwinnaars.
Bid tot Christus God dat Hy vergifnis van oortredinge mag skenk
aan hulle wat jul heilige gedagtenis met liefde vier.

Nou en altyd en tot in ewigheid. Amen.

Theotokion – Toon 8

Toe u die Wysheid en Woord in u skoot ontvang,
sonder om verbrand te word, o Moeder van God,
het u Hom wat die wêreld vashou vir die wêreld gebaar,
en Hom in u arms gehou wat alles byeenhou,
en aan u borste het u Hom gesoog wat almal voed.
Daarom smeek ek u, Alheilige Maagd,
dat ek van my oortredinge gered mag word,
wanneer ek voor die aangesig van my Skepper gaan staan.
O reine Maagd en Meesteres,
gee my dan u hulp,
want u kan alles doen wat u wil, o Albesongene.

Of die Kruistheotokion (Op Woensdae en Vrydae)

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o God bo alle goedheid verhewe, lankmoedige Heer.”
Laat ons haar met geloof toeroep:
“Ontferm u oor ons, o Maagd,
en skenk vergifnis van oortredinge
aan hulle wat sy lyding met geloof vereer.”

Kontakion – Toon 2

Daar julle uit die hoogte genade ontvang het,
o al-loflike wyses,
beskerm julle hulle wat in versoeking verkeer.
Daarom, o Heiliges, het julle die jong vrou van ‘n bitter dood verlos,
Want julle is waarlik die heerlikheid van Edessa
en vreugde van die wêreld.

Ikos

O Leweskenkende Jesus, verlos my van die slawerny van die vyand, daar u
gesmeek word deur die bedes van u stryders, sodat ek ‘n liggaam en siel vry van die
slawerny van die hartsogte mag bekom en hul baie spoedige hulp mag loof. Want
hulle het die jong vrou betyds van die dood gered toe sy uitgeroep het, sy wat deur
haar moeder aan die martelare toevertrou is terwyl sy uitroep: Julle is waarlik die
heerlikheid van Edessa en vreugde van die wêreld.

Sinaksarion

Op die 15de van vandeesmaand die Gedagtenis aan die Heilige Martelare en
Belyers Gourias, Samonas en Habib.

Verse.        ‘n Swaard vervolmaak Samonas en Gourias
              en vuur Habib, hulle vir wie vuur en swaard vreugde is.

              Op die vyftiende het vuur Habib gedood, en brons die ander.

Op dieselfde dag die Gedagtenis aan ons Heilige Vader Quintianus, biskop van
Seleucia, en die gedagtenis aan die Heilige Heersers Justinus en Theodora, en die
Heilige Thomas die Jongere, Patriarg van Konstantinopel.
Op dieselfde dag die Gedagtenis aan die Heilige Martelare Elpidios, Marcellus,
Efstochios en diegene saam met hulle.

Op dieselfde dag, die Gedagtenis aan die Heilige Martelaar Demetrius.

Deur hul gebede, o God, ontferm U oor ons. Amen.

Eksapostilarion – Toon 2

Soos julle vanouds, o Heiliges,
die jong vrou wat in ‘n graf gewerp is
van ‘n bitter dood gered
en die misdadige Goot aan die dood oorgelewer het,
verlos nou ook my van my onbeheerbare hartstogte,
sodat ek jul ligbrengende gedagtenis met vreugde mag vier.

Theotokion

God wat alles met sy Godheid vervul,
aangesien Hy onomskryfbaar is,
het op onuitspreeklike wyse uit u vlees geword, o Maagd,
en uit medelye die val van Adam herstel
deur die nuwe Adam te word.
Smeek Hom ten behoewe van ons,
daar Hy u Seun is, o Maagd.

By die Apostiga, die stigiere uit die Oktoig.
