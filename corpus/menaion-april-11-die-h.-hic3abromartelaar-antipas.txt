                                         1


Menaion April 11 Die H. Hiëromartelaar Antipas, Biskop van Pergamum.
Die Veranderlike vir die Vesperdiens

Toon 2       (Ὅτε, ἐκ τοῦ ξύλου σε νεκρὸν)

Ná jy die genadegawe van die kennis van Christus oorvloedig geput het
uit die die onuitputlike bron van die heilige Herout
wat teen sy bors aangeleun het, o Heilige Hiërarg,
het jy, terwyl jy jou apostelgelyke weg voltooi het,
dit dit ryklik met alle mense gedeel.
Daar jy saam met hom vrymoedigheid by God het,
bid daarom vir almal wat jou loof.

Ná jy ‘n eervolle lewe voltooi
en die rykdom van deugde versamel het,
het jy soos Abraham vantevore, o Heilige Antipas,
deur jou stryd met die goeie vervul, na die Here heengegaan.
Daarom is jy die voortrefliker heerlikheid waardig geag,
verheug jy jou saam met Christus se ingewydes
en bid jy vir ons wat jou stryd getrou vereer.

Daar jy uit die oorvloedige gawes van die Trooster
oor die genadegawe van genesing beskik, o Antipas,
besoek en genees die lyding van ons liggame en siele,
bring die smarte tot bedaring en beëindig alle pyne
en verlos almal van moeilikhede en gevare
wat jou gedagtenis eer en die Here verheerlik.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 2       (Ὅτε, ἐκ τοῦ ξύλου σε νεκρὸν)
O Maagd wat deur God begenadig is,
u het die deernis van medelye,
u het die dieptes van goedhartigheid.
Verberg daardeur my sondes
en was al die smet weg wat deur my nalatigheid oor my gekom het,
sodat ek, verlos van allerlei kwaad, o Meesteres,
u heilige naam tot in ewigheid mag verheerlik.

Of die Kruistheotokion (op Dinsdag- en Donderdagaande)
Toon 2       (Ὅτε, ἐκ τοῦ ξύλου σε νεκρὸν)
Toe U soos ‘n onskuldige lam aan ‘n Kruis vasgeslaan is, o Heiland,
en u sy deurboor is,
het die son verduister, die aarde gebewe en is die rotse gesplyt
en het die tempel se heilige voorhangsel uit vrees vir U geskeur.
Daarom het die Moeder wat U gebaar het
haar met geweekla op die bors geslaan en uitgeroep:
                                          2


“Eer aan u onsegbare goedhartigheid.”

Apolitikion van die Hiëromartelaar Antipas – Toon 1   (Τοῦ λίθου σφραγισθέντος)
Laat ons, die gelowiges, Antipas,
die heilige Mirrestromende en medestryder van Martelare,
die al-befaamde Hiërarg en Voorganger van Pergamum, eer,
as baie snelle en grote arts van aaklige gebitskwale
en laat ons uit ons siele tot hom roep:
Eer aan Christus wat jou verheerlik het,
eer aan Hom wat jou bekrans het,
eer aan Hom wat deur jou genesinge vir almal bewerk.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 3       (Θείας πίστεως)
Deur die heilige kole van die liefde vir God aangesteek,
o Martelaar Antipas,
het jy die vlam van goddeloosheid geblus,
en toe jy in die gloeiende bronswerk gewerp is,
het jy na die aandlose lig heengegaan.
O Heilige vader, smeek Christus ons God
dat hy ons sy groot barmhartigheid sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3        (Θείας πίστεως)
O Maagdelike Moeder en Meesteres,
u is as troos van verdruktes en versoening van sondaars bewys,
want daar u die verlossing van sterwelinge gebaar het,
het u alleen ‘n toring van sterkte vir gelowiges geword.
Daarom roep ons uit:
Smeek Christus ons God
om ons sy groot barmhartigheid te skenk.

Of die Kruistheotokion (op Woensdag- en Vrydagoggende)

Toon 3       (Θείας πίστεως)

Toe U gekruisig is, het die aarde geskud,
toe U gesterwe het, is die lig verberg
en is die dooies van hul bande losgemaak,
maar u alonbevlekte Moeder, o Meester,
het bitter geween en gesê:
“My allerdierbare Kind, ek besing u groot barmhartigheid,
want U het hierdie dinge gely om sterwelinge te red.”
                                          3


Kontakion – Toon 8         (Τῇ ὑπερµάχῳ)
Laat ons tereg met gesange
die Hiërarg en befaamde grootmartelaar Antipas loof,
die alvoortreflike beskermer van Pergamum,
daar hy hulle wat aan gebitsprobleme ly, genees,
wanneer hulle met liefde uitroep:
Verheug u, driemaal salige Vader.

Sinaksarion
Op die 11de van vandeesmaand die Gedagtenis aan die Heilige Hiëromartelaar
Antipas, Biskop van Pergamum.

Verse.        O edele Martelaar Antipas, jy stoei met ‘n bul
              wat jou kan verbrand, maar nie kan gaffel nie.

              Op die 11de is jy in ‘n brons bul gewerp en verbrand, o Antipas.
Op dieselfde dag die Gedagtenis aan die Heilige Trifena van Cyzikus

Op dieselfde dag die Gedagtenis aan ons Heilige Vader Farmoethios
Deur die gebede van u Heiliges, o Christus ons God, ontferm U oor ons. Amen

Die res van die Mettediens en die Wegsending.
