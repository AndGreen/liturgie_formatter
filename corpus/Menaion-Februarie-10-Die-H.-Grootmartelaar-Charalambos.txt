                                         1


Menaion Februarie 10 Die H. Hiëromartelaar Charalambos die Wonderdoener
Die Veranderlike vir die Vesperdiens

Ná die Openingspsalm volg die Eerste Stasis van die Eerste Kathisma uit die
Psalmboek (“Geseënd is die man”)
By “Heer, ek het U aangeroep…” maak ons voorsiening vir 6 verse en sing die
volgende stigiere.
Toon 6              (Ὅλην ἀποθέµενοι)
Van jou jeug af volkome aan die Meester gewy,
het jy na Hom verlang en in sy voetspore gevolg.
Van alle smet van die hartstogte gereinig,
het jy ryk aan Goddelike genade geword,
sodat jy genesinge kon voltrek en sonderlinge wonders doen,
en jy het die naam van Martelaar verwerf,
toe jy onwankelbaar gebly het
onder die aanslae van die folteringe,
deur die krag van Hom wat op die Kruis geoffer is.
Smeek Hom dringend ten behoewe van ons siele.

O stryder Charalambos, hoewel jy verbrysel is
en jou salige, baie standvastige liggaam met spykers vasgeslaan is,
het jy jou onwrikbare siel onoorwonne
en jou verstand ongeskonde bewaar.
Want ‘n Goddelike liefde het sterk in jou ontbrand
en jou aangevuur om alle vorme van folteringe te verduur.
O Martelaar en oorwinnaar, deelgenoot aan Christus se lyding.
Smeek Hom met vrymoedigheid ten behoewe van ons siele.

Ná jy gestry het, o Heilige Priester,
eerwaardige stryder en baie dapper Soldaat,
het jy buite mate stralende vreugde en eervolle heerlikheid,
asook ewige blydskap beërwe,
jy wat die leërs en slagordes van die draak
heeltemal deur jou strome bloed meegesleur het,
terwyl jy deur genade en heilige gebed waarlik dooies opgewek het
en met vrymoedigheid ten behoewe van ons siele bid.

Ander stigiere van die Heilige Hiëromartelaar Charalambos

Toon 4       (Ἔδωκας σηµείωσιν)

O befaamde, alsalige Charalambos,
jy het jou liggaam aan die folteringe oorgegee,
maar jou siel in onskuld en opregtheid bewaar
van al die sonde en goddeloosheid van die wettelose folteraars,
en daar jy jou denke tot jou Meester en Skepper verhef het,
is jy waardig geag om die hemelse bruidsaal te bewoon.
                                          2



O Heer, U het u dienaars u dienskneg geskenk,
naamlik die glorieryke Charalambos,
die onfeilbare genesing van velerlei siektes,
‘n vertroosting in moeilikhede en droefenisse
en ‘n baie groot vernietiger van dwaling.
Daarom verheerlik ons u mensliewende heilsbestel,
o Here, ryk in barmhartigheid, en Verlosser van ons siele.

O Heilige oorwinnaar Charalambos,
glorieryke sieraad van Martelare,
die genade wat jy van God ontvang het, gaan die begrip te bowe.
Die genadegawe van genesing verskyn aan almal
en die ontelbare hoeveelheid wonders verkondig jou gawes
wat jy bo alle rede en verstand
van Christus ons God ontvang het.

Eer aan die Vader en aan die Seun en aan die Heilige Gees.

Doksastikon – Toon 4

O Godgesinde Charalambos,
jy het as regmatige priester ‘n lofoffer aan God gebring,
toe jy jou Meester en Skepper,
van Wie se lyding jy ‘n navolger geword het,
as priester gedien het.
Want jy het jou as welgevallige offer opgedra aan Hom
wat Hom om jou ontwil as offer aan God die Vader opgedra het.
Daarom verheug jy jou saam met Hom in die hemelse wonings,
in die Kerk van die eersgeborenes,
en bid jy sonder ophou tot Hom
dat ons van toorn en verdrukking verlos mag word,
ons wat jou alfeestelike gedagtenis eer
en met vurige liefde jou hoof vereer,
wat ontelbare wonders laat opwel,
die siekte van die pes verdryf
en ons heil en genesing skenk.

Nou en altyd en tot in ewigheid. Amen.
Theotokion – Toon 4

Dawid die Profeet, wat deur u 'n voorvader van God was,
het in liedere oor u geprofeteer
teenoor Hom wat groot dinge aan u gedoen het:
”Die Koningin het aan u regterhand gestaan.”
Want Hy het u as die leweskenkende Moeder getoon,
Hy wat as God dit goedgevind het
om sonder vader uit u mens te word
om sy beeltenis te herstel,
                                           3


wat deur die hartstogte bedorwe was,
en om die skaap wat in die berge verdwaal het te vind,
dit op sy skouers te neem
en dit te bring na die Vader
en deur sy eie wil te verenig met die hemelse kragte
en ook om die wêreld
te verlos, o Theotokos,
Christus, wat oor groot en ryke barmhartigheid beskik.

Die lesing uit die Profesie van Jesaja (43:9-14)

So spreek die Here: “Al die nasies het saam vergader, en hulle heerers sal vergader.
Wie sal hierdie dinge onder hulle verkondig of wie sal ons die dinge van die begin af
bekend maak? Laat hulle hul getuies bring, en laat hulle in die gelyk gestel word; en
laat hulle die waarheid praat. Wees júlle my getuies, en Ek is ‘n getuie, die Here
God, en my kneg wat Ek uitverkies het, sodat julle kan weet en My kan glo en insien
dat dit EK IS--voor My was geen God nie, en ná My sal daar geeneen wees nie. Ek
is God, en daar is niemand wat red buiten Ek nie.
Ék het verkondig en verlos en berispe en daar was geen ander god onder julle nie;
en julle is my getuies, en ook Ek die Here God, dat Ek van die begin af is en dat daar
niemand is wat uit my hand wegneem nie; Ek sal werk, en wie sal dit omkeer?“ So
sê die Here God, wat ons verlos, die Heilige van Israel.

Die lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in ‘n geringe mate getugtig is,
sal hulle groot weldade ervaar, omdat God hulle beproef het en bevind het dat hulle
Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm hulle beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as onoorwinlike skild neem, en streng toorn as ‘n swaard skerp maak. Die skepping
sal saam met Hom die stryd voer teen die dwases, goedgemikte weerligstrale sal
uitgaan, en sal van die wolke na hul teiken spring soos van ‘n gebuigde boog, en
haelstene gevul met toorn sal soos uit ‘n steenslinger gewerp word. Die water van
                                          4


die see sal toornig teenoor hulle wees, en die riviere sal hulle meedoënloos
oorspoel. ‘n Sterk wind sal hom teen hulle opstel, en hulle soos ‘n orkaan verbrysel,
en wetteloosheid sal die hele aarde verwoes, en boosdoenery sal die trone van
heersers omverwerp. Luister, daarom, o konings, en wees verstandig en leer,
regters van die eindes van die aarde, hoor julle wat oor menigtes beskik, en trots is
op julle menigte van volke, want julle mag is deur die Here aan julle gegee, en julle
heerskappy is van die Allerhoogste.

Litie – Toon 1

Verbly julle, o stede van Griekeland,
en huppel van vreugde,
daar julle die hoof van die grootmartelaar Charalambos
as baie kosbare en onuitwisbare skat in jul boesem hou.
Saam met julle put ook ons daagliks strome van genesing daaruit
en word ons van die allesvernietigende siekte van die pes bevry,
terwyl ons God, die bewaarder en Verlosser van ons siele en liggame, dank.

Ná jy die heilige stryd goed gestry het,
o albefaamde Martelaar Charalambos,
het jy ‘n bewoner van die koninkryk van die hemele geword
en bid jy vir die wêreld,
maar jou allerstandvastige liggaam het jy op aarde nagelaat,
as heilbrengende genesing vir hulle wat dit nader en met liefde daaraan raak,
en Griekeland het jou alkosbare hoof
as onuitputlike rykdom en baie waardevolle skat bekom,
waardeur dit wat waarlik begeerlik is, verkry
en, deur die oorskaduwing van die Goddelike genade wat in jou is,
van teenstanders bevry word.

Brandend met geloof en vurige liefde vir jou Meester,
het jy deur jou martelaarskap om Christus ontwil
soos met ‘n leer na die hemelse weivelde opgegaan.
Deur die genade jou deur God gegee,
hou jy daarvandaan toesig oor hulle wat jou eerwaardige gedagtenis vier,
jou worstelinge eer en jou alkosbare hoof kus,
o Martelaar Charalambos.

Jy het die skerpgemaakte pyle van die bose, o Heilige,
deur jou weerstand in die stryd stompgemaak
en die aartsbose slang en sy instrument, die allergoddelose Severus, beskaam.
Want deur jou met onwankelbare verstand op die rots van geloof te plant,
het jy onwrikbaar gebly.
Daarom kon die teenspraak van goddeloosheid
nie jou standvastige reggelowigheid omverwerp nie.
Daarom doen jy ‘n koordans saam met die Engele in die hemele
en bid jy sonder ophou vir hulle wat met geloof en liefde
jou aleerwaardige hoof met gesange eer.

O Grootmartelaar Charalambos,
                                           5


baie dapper Stryder van Christus,
met sterk vasbeslotenheid het jy die ware God
met ‘n luide stem in die arena verkondig,
en op die teenswoordige dinge as tydelik neergesien.
En daar jy jou nou in die hemele saam met die Engelekore verheug,
smeek Christus wat jy met vrymoedigheid as Seun van God bely het,
sonder ophou om die wêreld vrede te skenk,
die allesvernietigende siekte van die pes van die mensdom te verwyder,
Hy wat ons wat met geloof en liefde jou eerwaardige hoof kus
en jou heilige gedagtenis vier,
van allerhande gevare verlos.

Deur geesteskrag versterk, o deur-God-besielde,
het jy die folteringe van die goddeloosheid as niks gereken,
maar jou manmoedig na die arena gehaas,
en in jou verstand deur die Goddelike Gees verlig,
het jy die allerwettelose koning weerlê
en die Ortodokse geloof bevestig.
En daar jy nou in die hemele die eerbewyse vir jou smarte bekom het,
verheerlik jy sonder ophou die Heilige Drie-eenheid
en bid jy vir hulle wat met geloof en liefde jou eerwaardige hoof vereer.

Eer aan die Vader en aan die Seun en aan die Heilige Gees.

Toon 5

Kom, alle liefhebbers van die Martelare,
laat ons behae put uit die aleerwaardige fees van die Oorwinnaar
en laat ons geestelik feesvier.
Want vandag nooi die aleerwaardige fees van die Hiëromartelaar Charalambos ons,
en sit dit vir ons as tafel voor
die heldedade van sy worstelinge
en sy al-loflike hoof wat genesinge soos water laat opwel
vir almal wat dit met geloof nader
en genesing van siel en liggaam daaruit put,
asook verlossing van verskrikkinge en groot barmhartigheid.

Nou en altyd en tot in ewigheid. Amen.

Theotokion – Toon 5

Ons smeek u, as Moeder van God:
O Geseënde, bid dat ons gered mag word.

Apostiga – Toon 1     (Πανεύφηµοι Μάρτυρες)

O stryder Charalambos, al-loflike Martelaar van Christus,
jy het Christus as God en mens in die arena verkondig.
En daarom het jy, deur die krag van die Gees versterk,
teen die teenstanders geworstel en jou kroon ontvang.
                                          6


Gevolglik eer ons almal jou hoof.

Vers. Die regverdige sal bloei soos 'n palmboom; soos 'n seder op die Libanon sal
      hy groei.

Vandag is heel die Christelike Griekeland trots,
want dit het jou hoof bekom
as bron wat strome van genesing laat opwel,
kostelose rykdom en genade wat nooit opraak nie
en wat siektes en die baie verderflike pes verdryf
van die mense wat jou salig noem.

Vers. Wat die heiliges in sy land betref, die Here het sy hele wil wonderbaar onder
      hulle gemaak

Toe jy ‘n dooie deur gebed opwek,
het jy die goddeloses verskrik
en die meeste van hulle na Christus gebring, o Alsalige,
en toe jy die besetene vinnig genees,
het jy Konigin Galina van die demoon se dwaling weggelok
en haar aan Christus opgedra,
as maagd en martelares gekroon.

Eer aan die Vader en aan die Seun en aan die Heilige Gees.

Doksastikon - Toon 4

Laat ons, broeders, Charalambos,
baie groot onder die Martelare, loof,
die noëtiese diamant van geduld,
die baie dapper stryder wat deur die regterhand van die Almagtige God
met die twee krone van Priesterskap en martelstryd gekroon is.
Want hy het die vernietiger in die worsteling oorwin
en ‘n groot segeteken teen dwaling opgerig.
En nou smeek hy God in die hemele
om vergifnis van sondes en bevryding van allerhande kwale te skenk
aan ons wat ons ywerig tot hom haas,
sy heilige Hoof eerbiedig kus,
sy jaarlikse gedagtenis met liefde vier
en deur hom God om versoening en groot barmhartigheid vra.

Nou en altyd en tot in ewigheid. Amen.

Theotokion – Toon 4

Bewaar u dienaars van allerhande gevare,
o geseënde Theotokos,
sodat ons u, die hoop van ons siele, mag verheerlik.
                                         7


Apolitikion - Toon 4       (Ταχὺ προκατάλαβε)

O wyse Charalampus,
jy is as onwankelbare suil van Christus se Kerk
en immerskynende lamp vir die wêreld geopenbaar.
Deur jou martelaarskap het jy in die wêreld geskyn,
en die duister waansin van die afgode verbreek, o salige.
Bid daarom met vrymoedigheid tot Christus
dat ons gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Ná die Eerste Psalmlesing die volgende Kathisma

Toon 3        (Θείας πίστεως)
Jy het as soldaat van Christus, o Charalambos,
met die werke van godsvrug gestraal,
die dwaling van kettery geblus,
die slagordes van wetteloses beskaam
en ‘n segetekendraer geword, o alsalige.
O glorieryke Martelaar, smeek Christus ons God
om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3
O allergrootste wonder,
dat u, o Maagdelike Moeder,
Hom wat die heelal in sy hand hou, gedra het,
en die Voeder en Formeerder van die natuur
uit u borste met melk gevoed het.
O reine jongvrou, smeek Hom dringend
om ons sy groot barmhartigheid te skenk.

Ná die Tweede Psalmlesing die volgende Kathisma
                                          8


Toon 4       (Ἐπεφάνης σήµερον)
Jy het as ster uit die Ooste opgekom,
o Hiëromartelaar Charalambos,
en die gelowiges met die strale van jou wonders verlig.
Daarom eer ons jou heilige relieke.

Eer aan die Vader en aan die Seun en aan die Heilige Gees

Toon 4       (Ἐπεφάνης σήµερον)

O Wyse allerheilige Hiëromartelaar,
die Heilige Gees het jou op heilige wyse
as heilige offer geopenbaar,
toe jy aan die Goddelike Woord opgedra is,
deur Wie jy op Goddelike wyse verheerlik is.

Nou en altyd en tot in ewigheid. Amen.

Theotokion – Toon 4        (Ἐπεφάνης σήµερον)

Moses het u as brandende braambos gesien
wat die vuur dra wat ons siele verlig,
maar wat nie uitgebrand is nie, o Al-onskuldige,
maar eerder met die dou van genade vervul is.

Ná die Polyeleos die volgende kathisma

Toon 3              (Τὴν ὡραιότητα)

Verstom oor die reinheid van jou lewe, o Martelaar,
en die buitengewone glans van jou martelaarskap,
het Griekeland haar verheug en tot jou uitgeroep:
“Vandag eer ons jou eerwaardige hoof.
Verbrysel die oormoed van ons vyande, o Heilige,
en verlos ons wat jou besing van gevare en siektes.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3        (Τὴν ὡραιότητα)
Laat ons eendragtig die al-onbevlekte Meesteres besing,
die Moeder van God wat geen ervaring van die huwelik het nie,
wat die onomvatbare in haar skoot omvat het
en die voeder van die heelal met melk gevoed het,
wat alleen in staat was om die menslike geslag van die vloek te verlos,
en laat ons haar toeroep: Verheug u, Begenadigde.

Die eerste Antifoon van die Bedevaartsliedere, oftewel Anavathmi, in Toon 4
                                           9


Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4

Die regverdige sal bloei soos 'n palmboom; soos 'n seder op die Libanon sal hy
groei.

Vers.         Geplant in die huis van die Here, sal hulle bloei in die voorhowe van
              ons God.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige Evangelie.
              Vrede vir almal.

Volk          En vir u gees.

Priester      Die Lesing uit die heilige Evangelie volgens Lukas (21:12-19)
Volk          Eer aan U, o Heer, eer aan U.
                                         10


Priester     Laat ons aandag gee.

Die Here het vir sy dissipels gesê: Pasop vir die mense, want hulle sal die hande
aan julle slaan en julle vervolg en oorlewer in sinagoges en gevangenisse en julle
voor konings en goewerneurs bring ter wille van my Naam. En dit sal vir julle uitloop
op 'n getuienis. Neem julle dan in jul harte voor om nie vooraf oor julle verdediging
te dink nie. Want Ek sal aan julle woorde en wysheid gee wat al julle teëstanders nie
sal kan teëspreek of weerstaan nie. Maar julle sal oorgelewer word ook deur ouers
en broers en bloedverwante en vriende, en hulle sal van julle doodmaak. En julle sal
gehaat wees deur almal ter wille van my Naam. En geen haar van julle hoof sal ooit
verlore gaan nie. Deur julle volharding moet julle jul lewe in besit kry.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.
Eer aan die Vader en aan die Seun en aan die Heilige Gees.

Toon 2

Deur die gebede van die Oorwinnaar, o Barmhartige, wis my baie oortredinge uit.
                                          11


Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6

Kom, o liefhebbers van die Martelare,
laat ons die Godgekroonde slagorde van die ligskynende Martelaar
wat met ywer vir Christus geoffer is, eer,
die heilige, uitverkore skildgenote van die Hiëromartelaar Charalambos,
en terwyl ons sy alheilige gedagtenis geestelik vier,
laat ons tot hom uitroep:
Bevry jou godvresende volk van die bedreiging van die pes
en verlos ons van alle moeilikhede.

Kathisma ná die Derde Ode van die Kanon (wat nog vertaal moet word)

Toon 3       (Θείας πίστεως)
Jy is as onomstootlike suil van die Kerk
en onblusbare lamp van die wêreld bewys,
o Oorwinnaar Charalambos,
en deur helderder as die son te straal,
het jy die waansinnige duisternis van die afgode verdryf.
O glorieryke Martelaar, smeek Christus ons God
om ons sy groot barhartigheid te skenk.

Eer aan die Vader en aan die Seun en aan die Heilige Gees

Toon 1       (Τὸν τάφον σου Σωτὴρ)

Laat ons die skare gelowiges met eerbied byeenkom
en Christus se Martelaar, Charalambos die Grote,
die onwankelbare kampvegter van reggelowigheid,
en oorwinnaar oor goddeloses, op gepaste wyse loof,
daar hy Christus die Godmens
as God van die hele wêreld verkondig het.

Nou en altyd en tot in ewigheid. Amen.

Theotokion - Toon 1        (Τὸν τάφον σου Σωτὴρ)

Maria, heilige vat van die Meester,
laat ons opstaan wat in die afgrond van afgryslike wanhoop,
oortredinge en beproewinge verval het,
want u is die verlossing,
die hulp en magtige beskermer van sondaars,
                                          12


en u red u dienaars.

Kontakion – Toon 4         (Ἐπεφάνης σήµερον)

Die Kerk het jou hoof as baie kosbare skat bekom,
o Hiëromartelaar en Stryder,
segetekendraer Charalambos.
Daarom verheug sy haar en verheerlik sy die Skepper.

Ikos
Laat ons byeenkom en die alglorieryke Charalambos,
die standvastige soldaat en stryder van Christus, groot onder die Martelare, loof.
Want hy het luisterryk vir Christus en die waarheid gestry,
die Ortodokse geloof duidelik verkondig, die dwaling van die afgode vernietig,
die allerwettelose koning bestraf, en is met vreugde en jubeling onthoof.
Daarom het hy ook ‘n kroon uit die regterhand van die Allerhoogste ontvang
en ‘n mede-burger van die Engele geword.
Daarom kus die Kerk van Reggelowiges sy aleerwaardige hoof, bekrans sy dit met
lofsange,
en bevry van baie verskrikkinge en siektes,
verheug sy haar en verheerlik sy die Skepper.

Sinaksarion

Op die 10de van vandeesmaand die Gedagtenis aan die Heilige Hiëromartelaar
Charamlambos
Verse.        Deur die swaard, Charalambos, is jy die Martelare
              se glans en vreugde waardig gemaak.

              Op die 10de is jy, o Charalambos, onthoof.

Op die dieselfde dag is die Heilige Martelare Baptus en Porfirius, die beuls van die
Heilige Charalambos, deur die swaard vervolmaak.
Op dieselfde dag is drie gelowige vroue deur die swaard vervolmaak.

Op dieselfde dag die drie Heilige Martelare en Maagde, Ennatha, Valentina en
Paulus.

Op dieselfde dag die Gedagtenis aan ons Vader onder die Heiliges, Anastasius,
Aartsbiskop van Konstantinopel.

Op dieselfde dag die Gedagtenis aan ons Heilige Vader Zinon.

Deur die gebede van u Heiliges, o God, ontferm U oor ons. Amen.

Eksapostilarion – Toon 2 (Γυναῖκες ἀκουτίσθητε)
Met besieling deur liefde vir die Almagtige aangevuur,
o salige Charalambos,
                                         13


het jy manmoedig die hoogmoedige slang vernietig,
die onmenslike tiran, die waansinnige Severus, weerlê,
en jou beloning van die Meester van almal bekom.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Γυναῖκες ἀκουτίσθητε)

Maria, toevlug en roem van Christene,
bewaar u dienaars ongedeerd van alle onheil,
verlos ons wat u met liefde loof van gevare en alle moeilikhede,
deur u gebede tot u Seun en God.

Lofpsalms

By die Lofpsalms maak ons voorsiening vir 4 verse en sing die volgende stigiere vir
die Heilige Hiëromartelaar.

Toon 1       (Τῶν οὐρανίων ταγµάτων)

Kom, haas julle nou, kinders van Griekeland,
en kus almal die kosbare hoof van die Heilige Charalambos,
wat Christus in die arena verkondig,
die dwaling van die goddeloses weerlê
en die Skepper verheerlik het.

Herhaal:     Kom, haas julle nou, kinders van Griekeland…

Jy word nou saam die hemelse Engele getel
en waar jy by die Heilige Drie-eenheid staan, o driemaal Salige,
smeek jy Hom ten behoewe van ons
wat met geloof jou aleerwaardige hoof vereer
en om verlossing van verskrikkinge vra.

Die helderskynende, alglorieryke en alfeestelike gedagtenis
van die Heilige Charalambos het oor die hele Griekeland opgekom.
Daarom vier dit luisterryk fees,
daar dit sy aleerwaardige hoof besit
wat Christus as Godmens verkondig het.

Eer aan die Vader en aan die Seun en aan die Heilige Gees.

Doksastikon – Toon 5

Soos ‘n vol albasterfles giet jou kosbare hoof, o Heilige,
genesinge soos baie kosbare salf uit,
verskaf dit op wonderbaarlike wyse ‘n welriekende geur aan die gelowiges,
verlos dit hulle wat dit met geloof nader van alle verskrikkinge,
                                         14


beëindig dit die onwelriekende dwaling,
allerhande siektes en die allesvernietigende pes,
en skenk dit almal gesondheid, vrede en groot barmhartigheid.

Nou en altyd en tot in ewigheid. Amen.

Theotokion – Toon 5

Ons, die gelowiges, noem u salig, o Maagd Theotokos,
en verheerlik u tereg as onwankelbare stad,
ondeurdringbare vesting,
onverbreekbare beskerming
en toevlug van ons siele.

Die Groot Doksologie

Die res van die Mettediens en die Wegsending

Die Veranderlike vir die Goddelike Liturgie

Kommunielied:        Die regverdige sal in ewige gedagtenis wees, hy sal nie slegte
tyding vrees nie. Halleluja. (Ps. 111:7)
