                                            1


Menaion November 11 Die H. Martelare Menas, Victor, Vincentius & Stefanis,
en ons H. Vader Theodorus die Studiet.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 vetrse en sing die
volgende stigiere vir die Martelare.

Toon 8        (Ὢ τοῦ παραδόξου θαύµατος)
In navolging van die Lyding van Hom wat sonder hartstog is,
het jy jou uit vrye wil soos ‘n lam ter slagting oorgelewer,
o al-loflike Oorwinnaar Menas.
Jy het nie die woede van heersers gevrees
en nie van die folteringe van jou vlees teruggedeins nie.
Hoe groot die standvastige weerstand van jou worstelinge,
waardeur jy die hoogmoedige op die aarde neergewerp het, o Martelaar.

O salige Heilige Menas, hoewel jy met swepe geslaan,
op ‘n hout gestrek, soos die Meester voor jou,
en van alle kante aan jou sye met ‘n yster afgeransel is,
het jy tog nie die Naam van Christus verloën nie,
daar jy die oë van jou siel baie intens daarop gerig
en die pyne van die vlees daarvoor verduur het.

O albefaamde Martelaar Menas,
uit liefde vir Christus het jy die somberte van die wêreld,
die verganklike leërmag, duisternis van die afgode
en raadsale van goddeloses versaak,
en is jy by die leërmag van sy uitverkorenes getel.
Daarom is jy alwaaragtig as onoorwinlik bewys,
toe jy om sy ontwil gestry het, o Martelaar.

Stigiere vir die Heilige Theodorus die Studiet.
Toon 8        (Ὢ τοῦ παραδόξου θαύµατος)
O Vader Theodorus wat waarlik jou naam waardig is,
toe jy uit die hemel gawes ontvang wat die verstand te bowe gaan ,
het jy dit reggelwoig meegedeel aan hulle wat daarna verlang
en so jou talent vermeerder, o salige.
Jy het die geseënde stem gehoor wat jou vanuit die bruilofsaal roep,
waar jy nou duidelik by die troon van die Alheerser verkeer.

O alwyse Theodorus, Vader van Vaders,
jy het ‘n menige monnike aan Christus opgedra,
en in jou navolging van Christus ‘n bron van heil geword.
Deur jou leringe getooi en deur jou bystand aan siele versier,
is jy as profetiese mond van die Here geopenbaar.
Waar jy nou by Hom staan, dink aan ons.
                                             2


O alwyse Theodorus, ingewydene in die heilige,
die oorvloedige genade van die Gees is duidelik op jou lippe uitgestort
en dit het ‘n fontein van leringe laat opwel,
jou as kampveger van reggelowigheid,
‘n sterk voorspraak van die waarheid,
suil en grondves van die Ortodokse geloof,
en ‘n baie strenge maatstaf van die monnikelewe geopenbaar.

Eer aan die Vader en aan die Seun en aan die Heilige Gees.
Doksastikon – Toon 6        deur Bizantius
Die jaarlikse gedagtenis aan die wêreld se ligbakens,
Menas, Victor en Vincentius, het weer vir ons aangebreek,
Deur hul worstelinge om Christus ontwil deur middel van die kruis,
verlig dit die gelowiges se harte.
Laat ons daarom Christus ons God met gesange vereer,
wat hulle met lof en eer bekroon het.

Nou en altyd en tot in ewigheid. Amen.
Theotokion – Toon 6         (Τριήµερος ἀνέστης)
O reine Maagd, enige Moeder van God,
u is groot genadegawes waardig geag,
daar u een van die Drie-eenheid,
Christus die leweskenkende,
vir die verlossing van ons siele in die vlees gebaar het.

Of die Kruistheotokion (op Dinsdag- en Donderdagaande)
Toon 6        (Τριήµερος ἀνέστης)
Toe die reine Maagd, u Moeder, sien
hoe ‘n allerwettelose volk u onregverdiglik aan ‘n Kruis vasslaan,
is sy in haar binneste verwond, o Heiland,
soos Simeon voorspel het.

Apostiga – Stigiere vir die Martelare
Toon 4        (Ὡς γενναῖον ἐν Μάρτυσιν)
Hoewel jy met hoefangels deurboor en met osrieme geslaan,
en jou liggaam deur vuur verteer is,
het jy nie die heilbrengende naam van Christus verloën nie,
is jy nie in jou rede oorwin nie
en het jy nie offers aan die afgodsbeelde gebring nie,
maar het jy ‘n vrywillige offer,
‘n suiwer en volmaakte offergawe vir jou Meester geword,
o Martelaar Menas.
                                           3


Vers.        Wonderbaar is God in sy heiliges, die God van Israel. Hy sal sy volk
             krag en sterkte gee. Lofwaardig is God.
Hoewel jou oë uitgesteek is en jy aan ‘n houtpaal gehang is,
hoewel jy van alle kante met fakkels aan die brand gesteek is,
jou senings as gevolg van die wreedheid van die regter afgesny is
en jou hoof met die swaard afgekap is,
het jy jou verheug, o glorieryke Victor, stryder van die Verlosser,
wat die vyand se slagordes met die medewerking van die Gees oorwin het.

Vers.        Wat die heiliges in sy land betref, ons het sy hele wil wonderbaar onder
             hulle gemaak.
O bewonderenswaardige Stefanis,
wat in vele stryde geseëvier het,
die Here het jou met ‘n kroon van genadegawes bekrans.
Want in jou edelmoedmoedigheid van siel
het jy jou uit vrye wil aan folteringe oorgelewer.
Aan twee palmbome vasgebind, is jy uitmekaar geskeur,
en het jy soos ‘n mossie na God gevlieg,
terwyl jy jou vlees in die hande van die jagters agterlaat.

Eer aan die Vader en aan die Seun en aan die Heilige Gees.
Doksastikon – Toon 6
O Heilige Vader,
die berig oor wat jy vermag het, het oor die hele aarde uitgegaan.
In die hemele het jy die loon van jou arbeid daarvoor ontvang.
Jy het die demone se slagordes vernietig
en die rangordes bereik van die Engele,
wie se lewe jy onberispelik nagevolg het.
Daar jy vrymoedigheid by Christus ons God het,
vra Hom om vrede vir ons siele.

Nou en altyd en tot in ewigheid. Amen.
Theotokion – Toon 6        (Τριήµερος ἀνέστης)
Ek rig die oog van my hart op u, o Meesteres.
Veronagsaam nie my bittere kreun nie.
Wees my hoede en hulp
in die uur wanneer u Seun die wêreld oordeel.

Of die Kruistheotokion (op Dinsdag- en Donderdagaande)
Toon 6       (Τριήµερος ἀνέστης)
Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”
                                         4



Apolitikion van die Heilige Menas – Toon 4       (Ταχὺ προκατάλαβε)
Jy het die wêreldse leër versaak, o wyse stryder,
en die hemelse erfdeel en ‘n onverwelklike kroon ontvang,
ná jy die lof van ‘n aardse koning verwerp
en die worstelinge van ‘n dapper martelaarskap afgelê het.
Bid daarom, o grootmartelaar Menas, dat ons gered mag word.

Apolitikion van die Martelare – Toon 4           (Ταχὺ προκατάλαβε)
U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Apolitikion van die Heilige Theodorus die Studiet – Toon 8
Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Theodorus,
God-geïnspireerde sieraad van monnike,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.
Die Veranderlike vir die Mettediens
Kathisma van die Heilige Martelaar Menas, ná die Derde Ode van die Kannon (wat
nog vertaal moet word)
Toon 8              (Τὴν Σοφίαν)
O Godgesinde Martelaar Menas,
Egipte wat voorheen deur die duisternis van onkunde beklem is,
het aan jou as wêreldwye ligbaken geboorte geskenk, o Salige,
wat deur die strale van jou heilige worstelinge
spoedig die nag van goddeloosheid verdryf.
Daarom vier ons jou ligdraende, eerwaardige dag met vreugde
en roep ons dringend tot jou uit:
O Sieraad van Stryders, bid tot Christus ons God
dat Hy vergewing van oortredinge mag skenk
aan hulle wat met liefde jou heilige gedagtenis vier.

Eer aan die Vader en aan die Seun en aan die Heilige Gees.
Vir die Heilige Theodorus die Studiet – Toon 3         (Ἦχος γ' Θείας πίστεως)
Ryk aan Goddelike dogmas het jy die Ortodokse geloof bewaar,
en jou die eerste daarvoor aan gevaar blootgestel, o Theodorus,
toe jy te midde van ballingskappe en geselinge gestry
en in gevangenisse die mishandeling geduldig verduur het.
Heilige Vader, bid tot Christus ons God,
dat Hy ons sy groot barmhartigheid sal skenk.
                                         5



Nou en altyd en tot in ewigheid. Amen.
Theotokion – Toon 3        (Ἦχος γ' Θείας πίστεως)
U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige

Of die Kruistheotokion (op Woensdag- en Vrydagoggende)

Toon 3        (Ἦχος γ' Θείας πίστεως)

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Kontakion van die Martelaar – Toon 4 (Ἐπεφάνης σήµερον)
O Oorwinnaar Menas,
Christus ons God het jou aan die verganklike leërmag ontruk
en jou ‘n deelgenoot van die onverganklike gemaak,
Hy wat die vlekkelose kroon van Martelare is.

Ikos
Die gedagtenis van die Martelare is vir ons ‘n bron van groot blydskap,
daar dit hul manmoedigheid teen die hartstogte en dapperheid teen die vyand toon,
in die vreugdevolle en gepaste skoonheid van hul belydenis.
Kom daarom, o liefhebbers van feeste, laat ons ons daarin verheug,
en laat ons die gedagtenis van Menas die Stryder vier wat beter en voortrefliker as
tydelike vreugde is en laat ons as gawe die verlossing van ons hartstogte ontvang,
waarvan Christus ons God die gewer is,
Hy wat die vlekkelose kroon van Martelare is.

Sinaksarion
Op die 11de van vandeesmaand die Gedagtenis aan die Heilige Grootmartelaar
Menas van Kotiaieon.

Vers. As Egipte iets baar, baar sy waarlik iets groot.
      Toe Menas onthoof is, het hy die waarheid hiervan bewys.

       Op die 11de het Menas se blye hart die swaard verduur.
                                           6


Op dieselfde dag die Gedagtenis aan die Heilige Martelaar Victor.
Op dieselfde dag die Gedagtenis aan die Heilige Martelaar Vincentius die Diaken.

Op dieselfde dag die Gedagtenis aan die Heilige Martelares Stefanis.

Op dieselfde dag die Gedagtenis aan ons Heilige Vader, Theodorus, ab van die
Studion-klooster.
Die Heilige Salige Maksim die Rus, die dwaas om Christus ontwil, wonderdoener
van Moskou.
Deur hul heilige gebede, o God, ontferm U oor ons. Amen.


Eksapostilarion van die Martelare – Toon 3       (Ὁ οὐρανὸν τοῖς ἄστροις)
Die sterre tooi die hemel, o Medelydende,
en Menas, Victor, Vincentius en Stefanis tooi die Kerk.
Red deur hulle ons wat U besing.

Eksapostilarion van die Heilige Theodorus die Studiet
Toon 3               (Ὁ οὐρανὸν τοῖς ἄστροις)
Ter wille van die heilige ikone,
het jy alle verdrukkinge, folteringe en ballingskap verduur.
Daarom het jy ‘n dubbele kroon
uit die regterhand van die Allerhoogste ontvang,
o Heilige Vader.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3         (Ὁ οὐρανὸν τοῖς ἄστροις)
In u, o al-onbevlekte Jonkvrou,
is al die weë van die Here gesien,
en dit lei sterwelinge na waar die Engelekore
en die skares van al die Heiliges is.

Apostiga – stigiere uit die Oktoig
Toon 2
Vers.         Wat die heiliges in sy land betref, die Here het sy hele wil wonderbaar
              onder hulle gemaak.
Kom, o liefhebbers van die stryd,
laat ons die driemaal-stralende koor van Martelare eer,
Menas, Victor en Vincentius,
Want hulle het hul bloed gegee en die ewige lewe gekoop.
Want hulle het met volharding hom wat die bose beplan, weerspreek:
“Ons kies nie die verganklike bo die onverganklike nie,
                                            7


ons voer nie die stryd vir ‘n sterflike aardse koning nie,
maar ons voer die stryd vir die lewende Koning,
wat altyd tot die gelowiges uitroep:
Hy wat in My glo, sal lewe, al het hy ook gesterwe.”

Eer aan die Vader en aan die Seun en aan die Heilige Gees.
Toon 1        deur Anatolius
Laat ons die gelowiges byeenkom
en met lofsange vir die martelare en met geestelike liedere
die albefaamde Menas, Christus se dapper held, loof.
Want ná hy die stryd teen onsienlike vyande verduur en op die gepaste manier
gestry het,
het hy tereg die beloning van die oorwinning ontvang.
En waar hy nou in die hemele saam met die Engele die onlosmaaklike koordans
vorm,
vra hy om vrede en groot barmhartigheid vir die wêreld.

Nou en altyd en tot in ewigheid. Amen.
Theotokion - Toon 1         (Πανεύφηµοι Μάρτυρες)
U alleen, o Reine, was ‘n woning van die Lig
wat uit die Vader voortgestraal het.
Daarom roep ek uit tot u:
Verlig met die lig van die deugde my siel
wat deur die hartstogte verduister is,
en laat dit op die oordeelsdag, o Onbevlekte,
in u ligtende wonings woon.

Of die Kruistheotokion (op Woensdag- en Vrydagoggende)
Toon 1 (Πανεύφηµοι Μάρτυρες)
Toe die Maagd u onregverdige doding sien, o Christus,
het sy in bitter smart tot U uitgeroep:
“My liefste Kind, hoe ly U so onregverdiglik?
Hoe hang U aan die Boom,
U wat die hele aarde bo die waters opgehang het?
Laat my, u Moeder en u diensmaagd nie alleen agter nie,
o Weldoener ryk aan barmhartigheid, bid ek U.”


Die res van die Mettediens en die Wegsending.
