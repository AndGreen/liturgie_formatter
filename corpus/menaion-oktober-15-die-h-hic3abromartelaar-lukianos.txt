                                         1


Menaion Oktober 15 Die Heilige Hiëromartelaar Lukianos van Antiochië
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 4
Deur geloof met die woord van Godskennis verryk,
het jy die gelowiges versterk
om die tiranne se swaar folteringe en woede
ter wille van die toekomende lewe, onverganklikheid en vreugde, dapper te verduur.
Daarom noem ons jou salig, bewonderenswaardige Lukianos,
en vier ons vandag jou heilige fees.

Jy het ‘n langdurige gevangenskap, o Heilige,
en ‘n baie geweldadige dood verduur,
is met rieme vasgebind en met fyn postskerwe deurboor, o Salige,
en deur erge honger en die uiterste dors geknel.
Daarom het die hemelse behae jou openlik verwelkom,
as onoorwinlike Martelaar en alleredele Stryder.

Ná die see se boesem jou ontvang het, Lukianos,
het dit jou soos ‘n Jona van ouds met behulp van ‘n gedierte
ná dertig dae aan die droë grond teruggegee,
vir ‘n begrafnis om deur God vereer te word
en vir die Goddelike opwelling van genesinge,
o eerstelingoffer onder Martelare en grondslag van die Kerk.
Daarom vereer ons jou, o voorbidder vir ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion - Toon 4
Vee die vlek van my ellendige hart af, Algeprese Theotokos,
en reinig die wonde en die swere daarvan wat van die sonde af kom, o Reine,
en bring my rustelose denke tot bedaring;
sodat ek, u ellendige en nuttelose dienaar,
u mag en groot hulp mag groot maak.


Of die Kruistheotokion (op Dinsdag- en Donderdagaand) – Toon 4

Die Alreine Meesteres,
het toe sy aanskou hoe Christus gedood word
en hoe Hy die bedrieer dood,
geweekla en bitterlik uitgeroep tot Hom wat uit haar skoot voortgekom het.
Met verwondering vervul oor sy lankmoedigheid was sy verslae.
“My geliefde Kind, vergeet u dienares nie,
moet my nood nie uitrek nie, o Mensliewende.”
Apolitikion – Toon 4
                                          2



U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge


Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)

Toon 8
Deur die harte van die gelowiges
met die woord van genade te salf, o Lukianos,
het jy hulle voorberei om aan die stryd deel te neem
en om die tiran af te wend,
en ná jy die Goddelike weg roemvol voltooi het,
is jy aan die einde die heerlikheid van die Martelare waardig geag.
Daar het ons byeengekom en terwyl ons die Heiland verheerlik,
vier ons jou heilige gedagtenis,
o beroemde, albefaamde Oorwinnaar.
Bid tot Christus ons God,
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8
Saam met al die mensegeslagte noem ons u salig
wat alleen onder vroue as Maagd
sonder saad God in die vlees gebaar het.
Want die vuur van die Godheid het in u kom woon
en u het die Skepper en Heer as kindjie gesoog.
Daarom verheerlik die geslag van Engele en mense tereg u alheilige Kind
en roep ons u eendragtig toe:
Bid tot u Seun en God dat Hy vergifnis van oortredinge mag skenk
aan hulle wat u heerlikheid waardig besing, o Onbevlekte.

Of die Kruistheotokion (op Woensdag- en Vrydagoggende) – Toon 8

Toe die al-onskuldige Moeder die Verlosser aan die Kruishout sien,
het sy met trane geweekla, haar bitterlik uitgespreek
en met beklemming van hart haar hare getrek
en tot Hom uitgeroep:
“My sondelose Seun en Heer,
hoe slaan die allerwettelose Hebreërvolk U wederregtelik aan die Kruis?
Hoe verduur U gewilliglik die asyn,
die deurboring van u sy,
                                         3


die gal en – o wee! – die spykers, o Lankmoedige?
Maar eer aan u Goddelike lyding, o Heiland.”

Sinaksarion
Op die 15de van vandeesmaand die Gedagtenis aan die Heilige Hiëromartelaar
Lukianos, priester van die groot stad Antiochië.
Verse.        Tydens die berowing van sy brood, hou Lukianos uit,
              omdat hy nie van die lewende brood beroof wil word nie.

              Op die 15de het Lukianos van die honger gesterf.

Op dieselfde dag die Gedagtenis aan ons Heilige Vader Sabinus, die Biskop.

Op dieselfde dag die Gedagtenis aan ons Heilige Vader en Belyer Warses, Biskop
van Edessa.

Op dieselfde dag die gedatenis aan die stryd van ‘n sekere Monnik en Martelaar, en
die nuttige vertelling aangaande hom.

Deur die gebede van u Heiliges, o God, ontferm U oor ons. Amen.
Eksapostilarion – Toon 2
Vervul met die genade en wysheid van die Gees,
o alroemryke Martelaar Lukianos,
het jy die hele Skrif wat deur God geïnspireer is, uitgelê.
Jy het die Grieke se dwaling van die veelgodedom weerlê
asook hul valse sogenaamde kennis,
en jy het die Kerk van Christus verbly, o Oorwinnaar,
deur die menigte reggelowiges deur jou woorde te verheug.

Theotokion – Toon 2
U het ‘n tempel van die hele Godheid geword, o Alreine Maagd,
want u het op onseglike wyse een van die Drie-eenheid gebaar,
tweevoudig van natuur, in een Persoon.
Smeek Hom dringend, o Meesteres Theotokos,
om hulle wat u besing te red
van beproewinge en gevare,
want tot u roep ons die “Verheug u” uit,
beskerming van die wêreld.
