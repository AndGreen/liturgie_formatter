Menaion Oktober 18 Die H. Apostel en Evangelis Lukas

Die Veranderlike vir die Vesperdiens

By “Heer, ek het U aangeroep…” maak ons voorsienig vir 6 verse en sing die
volgende stigiere.

Toon 8

Wat moet ek jou noem, o Apostel?
Hemel, want jy het die heerlikheid van God beskryf.
Weerligstraal, want jy het die wêreld met jou ligglans verlig.
Wolk wat Goddelike reënwaters stort.
Mengbak wat die Goddelike wyn van wysheid vir ons laat opwel
wat ons harte verbly.
Smeek dat ons siele gered mag word.

Hoe moet ek jou aanspreek, jy wat met God bevange is?
Rivier wat uit die Paradys voortkom na ons.
Ark van die verbond wat Christus gesluit het.
Ligbaken wat geestelike lig uitstraal.
Lamp wat die Kerk verlig.
Brood van die lewe, heilige tafel, kelk van die Goddelike drank.
Smeek dat ons siele gered mag word.

Wat moet ons jou noem, o siener van God?
Ondernemende bedienaar van Christus se misteries.
Wyse argitek van die geestelike tabernakel,
wat die tafels van genade uit die rots gekap
en die nuwe wet wat uit Sion voortkom
en deur jou verkondig word, neergeskryf het.
Smeek dat ons siele gered mag word.

Wat moet ons jou noem, o Glorieryke?
Veilige skatkis van die hemelse genadegawes.
Noukeurige arts van liggaam en siel.
Medewerker en landgenoot van Paulus
wat die Handelinge van die Apostels uiteensit.
O Lukas, jou deug het jou baie name besorg.
Smeek dat ons siele gered mag word.

Hoe moet ek jou begroet, jy wat oor God spreek?
Dissipel, want jy het die Blye Boodskap van Christus aan ons verkondig.
Geneesheer, want jy genees die hartstogte.
Lamp wat geestelike lig voortgestraal het.
Voetstuk en grondslag van die geloof.
Want jy het vir ons die aleerwaardige Evangelie geskryf.
Smeek dat ons siele gered mag word.

Hoe moet ek jou nou aanspreek, o Wonderbare?
Betroubare ondersoeker van die Wysheid se leringe.
Bedrywige skrywer van die Apostels se leer.
Onwankelbare suil van reggelowigheid
of onvernietigbare vesting van die Kerk.
Veel is jou voortreflikhede en nog meer jou genadegawes.
Smeek dat ons siele gered mag word.

Eer aan die Vader en aan die Seun en aan die Heilige Gees.

Toon 6

Apostel van Christus,
Skrywer van die Goddelike dogmas
en grondslag van die Kerk,
met jou Godsprake het jy die harte
wat in die duisternis van onkunde verkeer
en in die afgrond van vernietiging gedompel is,
uitgetrek en soos uit ‘n vloedgolf gered,
toe jy ‘n dienaar en ook navolger van die uitverkore werktuig, Paulus, geword het.
Daarom vra ons jou, bewonderenswaardige Lukas,
die sieraad van Antiochië:
Bid tot ons Verlosser en God
vir hulle wat met geloof jou immereerwaardige gedagtenis vier.

Nou en altyd en tot in ewigheid. Amen.

Theotokion

O Drie-eenheid van onmeetlike mag,
eenheid wat in Drie Persone bestaan,
deur die gebede van u eerwaardige Dissipel en Heilige Apostel
en van die Immermaagd,
red ons wat U besing.

Apostiga - Toon 5

Genade is deur ‘n vurige tong op jou lippe uitgestort, o Apostel,
en jy is as ‘n tong van vuur bewys
wat deur jou verkondiging woorde van lig uiter
vir hulle wat die lig waardig is,
maar vlammende pyle vir hulle wat die duisternis liefgehad het.
Deur die eerwaardige Evangelie te skryf en te leer,
is jy as ‘n geur van lewe geopenbaar
aan hulle wat waarlik na die lewe verlang,
soos Paulus wat jy as leermeester gehad het, gesê het,
en ook as ‘n geur van die dood
vir hulle wat nie die lewe liefgehad het nie.
Maar skenk ons vrede, lewe, lig en groot barmhartigheid.
Vers. Oor die hele aarde het hulle stem uitgegaan en tot aan die eindes van die
      wêreld hulle woorde.

Uit jou woorde het ons, soos jy gesê het,
die betroubaarheid van jou woorde soos jy dit uitgespreek het, leer ken,
o ingewydene wat met God vervul is,
want jy het dit onderneem om vir ons te skryf
oor die sake waaroor jy ingelig is
en soos hulle wat reeds ooggetuies was dit aan jou oorgelewer het.
Jy het hulle gelyke en ‘n dienaar van die Woord se vleeswording geword,
Hom wat jy na die Opstanding te Emmaus gesien het
en saam met Wie jy en Kleopas met brandende harte geëet het.
Vul die siele van ons wat jou vereer met sy Goddelike gloed.

Vers. Die hemele vertel die eer van God, en die uitspansel verkondig die werk van
      sy hande.

Verheug jou, jy wat alleen vir ons van die “Verheug u” geskryf het,
terwyl jy jou verheug in die Blye Boodskap aan die Reine Maagd,
asook in die Doper wat haar “Moeder van die Heer” vanuit die skoot genoem het,
wie se ontvangenis jy ook beskryf.
Asook die vleeswording van die Woord,
sy versoekinge, wonders, woorde en lyding,
sy kruis, dood en opstanding wat jy aanskou het,
en sy hemelvaart en die neerdaling van die Gees,
en die dade van die Heroute, veral van Paulus s’n,
wie se medereisiger jy gemaak is,
arts, ingewydene en ligbaken van die Kerk.
Hou altyd oor haar die wag.

Toon 4

Vers. Genade is op jou lippe uitgegiet.

Waar jy met die visstok van wysheid, o alsalige Lukas,
die diepte van die geestelike see deurvors het,
het jy die siele van die gelowiges
uit die doodbrengende diepte gevang.
Daarom het jy, ná jy Paulus se dissipel geword het,
jou hele hart met die ligglans van die Gees gereinig.
En ná jy die nasies met jou leringe verlig
en die siektes van die hartstogte deur jou wonders genees het,
smeek jy altyd by Christus ons God vir ons
dat ons siele gered mag word.

Eer aan die vader en aan die Seun en aan die Heilige Gees.

Toon 6

Alwyse Visserman, heilige Dissipel,
Arbeider van die Verlosser en Verkondiger van sy lyding,
ná jy met die geloof die skepping deurkruis,
die nasies uit die dwaling versamel
en as skone wierook aan God opgedra het,
het jy ‘n goeie reis na die hemele afgelê.
Daarom, waar jy by die Regter staan,
bid dat ons van ons ongeregtighede gered mag word
en op die oordeelsdag van foltering verlos mag word.

Nou en altyd en tot in ewigheid. Amen.

Theotokion (soos voorheen vertaal)

My Skepper en Verlosser, Christus die Heer,
het uit u skoot voortgekom, o alreine,
en het Hom met my beklee,
en Adam van die vloek van ouds verlos.
Daar u die Moeder van God is en ware Maagd,
roep ons u, o alreine,
sonder ophou die "Verheug u" van die Engel toe:
Verheug u, o Meesteres,
Beskermster, beskutting
en verlossing van ons siele.

Apolitikion – Toon 3

O Heilige Apostel en Evangelis Lukas,
bid tot die barmhartige God
dat Hy vergewing van oortredinge
aan ons siele sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.


Die Veranderlike vir die Mettediens

Kathisma ná die Derde Ode – Toon 8

As ‘n medereisiger van Paulus geopenbaar,
het jy volhardend allerhande gevare verduur,
o albesonge Apostel van die Heer.
En ná jy die wedloop deur stryd voltooi het,
verheug jy jou saam met hom in die hoogste hemele, o salige.
Dus het jy deur die evangelie van Christus aan die wêreld te verkondig,
die hele ondermaanse verlig, o aleerwaardige Lukas.
Bid tot Christus ons God
om vergifnis van oortredinge te skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8 (soos voorheen vertaal)

Laat ons die hemelse poort en ark,
die alheilige berg, die wolk van lig, die hemelse leer,
die geestelike Paradys, die bevryding van Eva,
die groot skat van die hele wêreld besing;
want verlossing vir die wêreld
en vergewing van oortredings van ouds is in haar bewerk;
daarom roep ons tot haar:
“Bid u Seun en God om vergewing van oortredinge te skenk
aan almal wat u alheilige bevalling vroom vereer.”

Kontakion – Toon 4

Ná jy ‘n dissipel van God die Woord geword het,
het jy saam met Paulus die hele aarde na die lig gebring,
en die duisternis verdryf
deur die Heilige Evangelie van Christus te skryf.

Ikos

As geneesheer en dissipel, geliefde Lukas, genees met mistieke chirurgie die
hartstogte van beide my liggaam en siel, en gee dat ek volkome gesond mag word,
en om met vreugde jou albesonge fees te vier. En om met ‘n tranereën in plaas van
mirre jou eerwaardige en aleervolle liggaam te deurdrenk. Want soos ‘n suil van
lewe wat op die wonderbare tempel van die Apostels gegraveer is, roep dit tot almal
uit, soos ook jy vantevore, toe jy die Heilige Evangelie van Christus geskryf het.

Sinaksarion

Op die 18de van vandeesmaand die Gedagtenis van die Heilige Apostel en
Evangelis Lukas.

Verse.        Ook al is ek voorheen daarvan weerhou om U te sien by Emmaus,
              sê Lukas, sien ek U nou duidelik, o Christus.

Op die agtiende het Lukas die einde van die lewe deelagtig geword.
Op dieselfde dag die Gedagtenis van die Heilige Martelaar Marinus die oudste.

Op dieselfde dag die Gedagtenis van ons Heilige Vader Julianus van die Eufraat.

Die Heilige Mnason, biskop van Ciprus, en die heilige Veertig Jongelinge word
met die swaard vervolmaak.

Die Gedagtenis van die Heilige nuutgeopenbaarde Martelare Gabriël en
Kermidoli wat in die jaar 1522 in Egipte die stryd gestry het.

Die Gedagtenis aan ons Heilige Vaders Simeon en Theodorus en die Heilige
Evfrosyne wat die ikoon van die Moeder van God gevind en die Klooster van die
Groot Spelonk gestig het.

Deur hul heilige gebede, o God, ontferm U oor ons. Amen.

Eksapostilarion – Toon 2

Lukas, Apostel van Christus,
ingewydene in onuitspreeklike dinge
en Leermeester van die nasies
saam met die Heilige Paulus en die reine Theotokos
wie se heilige ikoon jy uit liefde geskilder het,
doen ‘n smeekgebed ten behoewe van ons wat jou salig noem
en jou heilige ontslaping vereer,
o alwyse Godsiener wat mistieke dinge spreek.

Theotokion

Meesteres, koningin van almal,
gaan voor ons in gevare,
gaan voor ons in verdrukkinge,
wees ons naby op die laaste dag,
sodat nòg die Satan, nòg die Doderyk, nòg die verderf ons gryp.
Maar laat ons dan onskuldig voor die regterstoel van u Seun staan.
Want as reine Moeder van God volbring u wat u wil.

Lofpsalms – Toon 1

Laat ons, o gelowiges, met gesange Lukas die Apostel eer,
die Dissipel van Christus,
die allerwyse skrywer van die Evangelie,
die skone, lewende afdruksel van die uitverkore werktuig,
wie se lof in al die Kerke is.
Want Hy het die sonderlinge wonders van God verkondig,
en deur genade met die strale van die teologie
hulle wat op aarde is, verlig.

Ná jy die kennis van die siel se genesing opgedoen het,
bó die van die liggaam, o wyse,
is jy met die wysheid van God geïnspireer
as voortreflik in beide bewys,
Daardeur genees jy siel en liggaam, alsalige Lukas,
en roep jy mense altyd tot kennis op
en gee hul vleuels om God lief te hê.
U lei hulle hemelwaarts
en bid vir almal wat jou lof besing.

Met die hoek van die rede, o alsalige,
het jy hulle wat soos visse in die diepte van onkunde versink het,
na die kennis van God getrek
en hulle as goeie voedsel aan Christus opgedra,
en hulle het ‘n voldoende beloning ontvang,
naamlik die onbedorwe ewige lewe.
Daarom is jy ‘n Apostel van Christus genoem,
‘n wyse Evangelis en ‘n beskrywer van die genadedade wat verrig is.

Toon 8

Kom, hele skepping,
laat ons met liedere die beroemde Lukas loof,
die waarlik geestelike geneesheer en dissipel van die Heiland.
Want met die salwing van Christus se doopvont
het hy die siekte van goddeloosheid genees.
En uit sy mond het hy met strome water wat uit God opwel,
te wete die Evangelie,
lande wat lewend gemaak is, besproei.
Daarom het sy stem profeties uitgegaan oor die wêreld,
en bid hy dat ons siele gered mag word.

Eer aan die Vader en aan die Seun en aan die Heilige Gees.

Toon 8

Laat ons, die gelowiges, byeenkom
en met gesange soos Dawid
tot Lukas, die mistieke redenaar van die Woord, uitroep:
“Jou tong is as die pen van Christus die snelskrywende skrywer bewys,
wat die gesigsvermoë van die nasies berei
om tot kennis van die Godsbegrip te kom
waardeur jy die Evangelie verkondig
en die Handelinge van jou mede-apostels geskryf het.
Daarom, waar jy by God die Drie-eenheid staan,
bid vir ons siele.”

Nou en altyd en tot in ewigheid. Amen.

Theotokion – Toon 8

Aanvaar, o Meesteres,
die smeekgebede van u dienaars
en verlos ons van alle nood en verdrukking.

Die Groot Doksologie en Wegsending.
