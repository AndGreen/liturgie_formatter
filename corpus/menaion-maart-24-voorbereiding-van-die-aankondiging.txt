                                         1


Menaion Maart 24 Die Voorbereiding vir die Fees van die Aankondiging

Die Veranderlike vir die Vesperdiens

Toon 4       (Ὡς γενναῖον ἐν Μάρτυσιν)

Aan die Aartsengel Gabriël
is die verborge en aan Engele onbekende geheimenis toevertrou,
en nou sal hy na u kom,
die enig smettelose, edele duif en herstel van ons geslag,
en hy sal u die “verheug u” toeroep:
Maak u gereed, Alheilige,
om deur ‘n woord God die Woord in u skoot te ontvang.

As ligdraende paleis is vir U voorberei, o Meester,
die onbedorwe skoot van die diensmaagd van God.
Kom, daal daarna neer en betoon medelye aan u skepping,
wat met afguns aangeval word,
in die slawerny van die verwoester vasgehou word,
die vroeëre skoonheid heeltemal vernietig het
en na u verlossende neerdaling uitsien.

Die Aartsengel Gabriël
sal openlik na u kom, o Al-onskuldige, en u toeroep:
Verheug u, verlossing van die vloek,
wederoprigting van gevallenes;
verheug u, wat as enig verkorene van God bekend staan;
verheug u, besielde wolk van die Son.
Ontvang die liggaamlose wat begeer het om in u skoot te woon.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Vandag bring Gabriël die Blye Boodskap aan die Begenadigde:
Verheug u, ongehude jonkvrou wat geen ervaring van die huwelik het nie,
wees nie verbaas oor my vreemde voorkoms nie
en wees nie bevrees nie.
Ek is ‘n Aartsengel.
Die slang het eens vir Eva bedrieg.
Nou bring ek vir u die Blye Boodskap van vreugde:
U sal ongeskonde bly en die Here baar, o Onbevlekte.

Apolitikion ter Voorbereiding van die Fees – Toon 4

Vandag dien as aanvang van die wêreldwye vreugde,
en dit noop ons om die voorbereidende diens te sing.
Want kyk, Gabriël is teenwoordig
en hy sal tot haar uitroep:
                                           2


“Verheug u, Begenadigde, die Here is met u.”

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 3              (Τὴν ὡραιότητα)

Vandag is heel die skepping bly,
want die Engel sê vir u: “Verheug u,
geseënd is u, o Reine, onbevlekte Moeder van Christus.
Vandag verdwyn die oormoed van die slang,
want ons Voorvader se band van die vloek word losgemaak.
Daarom roep ook ons u toe:
Verheug u, Begenadigde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:      Vandag is heel die skepping bly…

Kontakion ter Voorbereiding van die Fees

Toon 4        (Ἐπεφάνης σήµερον)

Deur die koms van die Alheilige Gees
en die stem van die Aartsengel
het u Hom ontvang wat saam met die Vader heers
en een in wese met Hom is,
o Moeder van God, die herstel van Adam.

Sinaksarion

Op die 24ste van vandeesmaand die Voorbereiding van die Fees van die
aankondiging van die Blye Boodskap aan die Hoogheilige Theotokos, en die
Gedagtenis aan ons Heilige Vader Artemon, Biskop van Seleucië in Pisidië.
Verse.        Artemon het die vlees as omhulsel weggewerp
              en is met niks wat van die aarde is nie na die hemel gestuur.

              Op die 24ste het Eden Artemon ontvang
Op dieselfde dag die Gedagtenis aan die Heilige Hiëromartelaar Artemon, Presbiter
van Laodisië.

Op dieselfde dag is die Heilige Zacharias in vrede vervolmaak.
Op dieselfde dag die 8 Heilige Martelare van Caesarea in Palestina wat deur die
swaard vervolmaak is.

Op dieselfde dag is die Heilige Martinus van Thebe in vrede vervolmaak.
                                         3


Deur hul heilige gebede, o God, ontferm U oor ons. Amen.

Eksapostilarion – Toon 2         (Γυναῖκες ἀκουτίσθητε)
As gawes ter voorbereiding van die fees, o Alreine,
bring ons u die rykdom van liefde vir die armes,
asook reinheid en selfbeheersing,
gesange, gebede en trane,
vas en nederigheid.
Mag u ons daarmee help, o Meesteres,
en met medelye op ons neersien, o Moeder van God.

Apostiga: die Idiomelon van die dag twee maal en die Martirikon.
Theotokion – Toon 4
Die Theotokos het ‘n taal gehoor wat sy nie geken het nie,
want die Aartsengel het die woorde van die Aankondiging tot haar gespreek.
Daarom, ná sy die groet met geloof ontvang het,
het sy met U, die voortydelike God, swanger geraak.
Daarom verheug ook ons ons en roep U toe:
O God wat sonder verandering uit haar vlees geword het,
skenk vrede aan die wêreld
en aan ons siele u groot barmhartigheid.
