                                          1


Menaion Oktober 11-17 Sondag van die H. Vaders van die Sewende
Ekumeniese Konsilie

Veranderlike vir die Vespersdiens

Na die Openingspsalm sing ons “Geseënd is die man…”. By “Heer, ek het U
aangeroep…” maak ons voorsiening vir 10 verse, en sing 4 stigiere vir die
Opstanding in die Toon van die week en 6 stigiere vir die H. Vaders.

Toon 6

Patriarg Germanus die Jongere
het die Sewe Sinodes van die Vaders
wat op verskillende tye plaasgevind het
baie goed as ‘n eenheid saamgestel
en skriftelik in een Kanon verenig
en hul dogmas terselfdertyd bevestig.
Hy het hulle as waaksame voorbidders voor die Here gestel
en as medeherders van die kudde.

Die letter van die Wet het vir die kinders van die Hebreërs
die sewende dag as eerwaardig vasgestel
en in ‘n skadu wy hulle hul daaraan toe en dien hulle dit.
En julle, o Vaders, wat, met die toestemming van God,
wat hierdie heelal in ses dae gemaak
en die sewende geseën het,
in Sewe Sinodes byeengekom het,
het dit nog eerwaardiger gemaak
deur die bepaling van die grense van die geloof.

O driemaalsalige Vaders,
julle het dit duidelik aan almal oorgelewer
dat die Drie-eenheid die oorsaak van die ontstaan van die wêreld is
soos uit sy werke blyk.
Want op grond van ‘n allermistieke oorweging
het julle drie plus vier sinodes laat plaasvind,
en is julle so as verdedigers van die reggelowige woord geopenbaar
dat daar vier elemente is
en het julle die Drie-eenheid aangetoon
wat dit geskape
en die wêreld gemaak het.

Een neerbuiging van die baie bekende profeet Elisa
sou genoeg wees om lewe te blaas
in die dooie seun van die vrou wat hom gedien het.
Nietemin het hy sewe maal neergebuig en by hom gekniel,
waardeur hy julle samekomste vooruit gesien en verkondig het.
Daarin het julle die sterfte van God die Woord lewend voorgestel
en Arius en sy medewerkers gedood.
                                          2


O eerwaardige Vaders,
met wysheid het julle die kleed van Christus aanmekaar gewerk
wat verdeel en deur blaffende honde uitmekaargeskeur is,
omdat julle dit geensins kon verduur om sy naaktheid te aanskou,
soos Sem en Jafet ook nie van ouds hul vader s’n kon aanskou nie,
en so het julle die vadermoordenaar Arius wat na hierdie waan vernoem is
en sy geesgenote beskaam.

As ware herders het julle die volgelinge van Macedonius,
Nestorius, Eutyches, Dioskoros,
Apollinarius, Sabellius en Severus,
wat as bose wolwe in skaapklere bewys is,
ver van die kudde van die Verlosser verdryf,
en die driemaal-ellendiges op edele wyse van hulle vagte ontdaan.
Daarom noem ons julle salig.

Eer aan die Vader en aan die Seun en aan die Heilige Gees.

Toon 6

Laat ons vandag die mistieke basuine van die Gees,
die Goddraende Vaders, besing,
wat in die kerk ‘n harmoniese melodie van teologie gesing het:
een Drie-eenheid, onveranderlike wese en Godheid,
die vernietigers van dwaling en voorvegters van reggelowiges,
wat altyd by die Here voorbidding doen
dat ons siele barmhartigheid mag ervaar.

Nou en altyd en tot in ewigheid. Amen.

Theotokion (Dogmatikon van die Toon van die Week)

Die Intog, O Blye Lig…, die Prokimenon van die dag, en die Lesinge:

Die lesing uit die Boek Genesis (14:14-20)


Toe Abram hoor dat sy neef as gevangene weggevoer is, het hy sy dienaars wat in
sy huis gebore is, getel, drie honderd en agtien, en hulle tot by Dan agtervolg, en hy
het hulle in die nag aangeval, hy en sy dienaars saam met hom, en hulle verslaan en
hulle agtervolg tot by Hoba wat links van Damaskus lê. En hy het al die ruitery van
Sodom teruggebring, en ook sy neef Lot en al sy goed teruggebring; en ook die
vroue en die volk. Ná sy terugkoms van die oorwinning op Kedor-Laómer en die
konings wat saam met hom was, het die koning van Sodom uitgetrek hom tegemoet
na die dal Sawe, dit is die Koningslaagte. En Melgisédek, die koning van Salem, wat
'n priester van God, die Allerhoogste, was, het brood en wyn gebring en hom
geseën en gesê: “Geseënd is Abram deur God, die Allerhoogste, wat die hemel en
aarde geskape het. En geseënd is God, die Allerhoogste, wat u vyande in u hand
gegee het.”
                                           3


Die lesing uit die Boek Deuteronomium (1:8-11, 15-17)


En Moses het vir die seuns van Israel gesê: “Kyk, Ek het die land aan julle oorgegee;
gaan in en neem die land in besit wat ek aan julle vaders Abraham, Isak en Jakob
met 'n eed beloof het om dit aan hulle te gee en aan hulle nageslag ná hulle. En ek
het met julle in dié tyd gespreek en gesê: ‘Ek sal julle alleen nie kan dra nie. Die
Here julle God het julle vermenigvuldig; en kyk, julle is vandag soos die sterre van
die hemel in menigte. Mag die Here, die God van julle vaders, by julle byvoeg
duisend maal soveel as wat julle is, en julle seën soos Hy vir julle gesê het!’ Toe het
ek uit julle wyse en kundige en ervare manne geneem en hulle aangestel om oor
julle te heers, owerstes oor duisend en owerstes oor honderd en owerstes oor tien
en leermeesters vir julle regters. En ek het in dié tyd aan julle regters bevel gegee en
gesê: ‘Neem julle broers in verhoor en oordeel regverdig tussen 'n man en sy broer
en die vreemdeling wat by hom is. Julle mag in die gereg nie partydig wees nie; julle
moet klein sowel as groot aanhoor; julle mag niemand ontsien nie, want die gereg is
die saak van God.’”

Die lesing uit die Boek Deuteronomium (10:14-21)

Moses het vir die seuns van Israel gesê: “Kyk, aan die Here jou God behoort die
hemel, ook die hoogste hemel, die aarde en alles wat daarin is. Maar die Here het
jou vaders gekies om hulle lief te hê, en Hy het julle, hulle nageslag ná hulle, uit al
die volke uitverkies, soos dit vandag is. Besny dan die voorhuid van julle hart en
verhard julle nek nie verder nie. Want die Here julle God is die God van die gode en
die Here van die here; die grote, magtige en indrukwekkende God wat die persoon
nie aansien en geen geskenk aanneem nie; wat reg verskaf aan die vreemdeling en
die wees en die weduwee, en die vreemdeling liefhet, sodat Hy hom brood en klere
gee. Die Here jou God sal jy vrees, Hom alleen sal jy dien en Hom sal jy aanhang en
by sy Naam sweer. Hy is jou roem, en Hy is jou God wat hierdie groot en heerlike
dinge wat jou oë gesien het, aan jou gedoen het.”

By die Litie, die gewone.

Eer aan die Vader en aan die Seun en aan die Heilige Gees.

Toon 3

Julle het streng bewaarders van die Apostoliese tradisies geword,
want deur reggelowig die eenwesenlikheid van die Drie-eenheid
as dogma neer te lê, o Heilige Vaders,
het julle die godslastering van Arius as ‘n sinode omvergewerp.
Ná hom het julle Makedonius wat teen die Gees geveg het, weerlê,
en Nektarius, Eutyches en Dioskoros veroordeel,
asook Sabellius en die leierlose Severus.
Ons vra, bid dat ons, van hul dwaling bevry,
ons lewens smetteloos in die geloof mag bewaar.
                                          4


Nou en altyd en tot in ewigheid. Amen.

Theotokion – Toon 3

O Theotokos, die beskerming van alle behoeftiges,
in u het ons vertroue, in u roem ons,
in u is al ons hoop.
Bid tot Hom wat uit u gebore is
vir u nuttelose dienaars.

By die Apostiga, die stigiere van die Opstanding.

Eer aan die Vader en aan die Seun en aan die Heilige Gees.

Toon 4

Laat ons vandag uit eerbied vir die samekomste van reggelowiges
met geloof die jaarlikse fees vier
van die Goddraende Vaders
wat byeengekom het vanoor die hele wêreld
in die deurlugtige stad Nicea.
Want met 'n vrome gesindheid
het hulle die goddelose leer van die gevaarlike Arius veroordeel
en hom as sinode uit die Katolieke Kerk geban.
Hulle het almal duidelik geleer om te bely
dat die Seun van God met Hom een in wese en mede-ewig is;
dat Hy bestaan voor alle ewigheid
en dit akkuraat en Godvresend in die Geloofsbelydenis uiteengesit. Daarom volg ook
ons hul Goddelike leerstellings
en met vaste geloof aanbid ons die Seun en die Alheilige Gees
saam met die Vader
in die een Godheid, die eenwesenlike Drie-eenheid.

Nou en altyd en tot in ewigheid. Amen.

Theotokion – Toon 4

Staan die smekinge van u dienaars toe, o Al-onskuldige,
maak ‘n einde aan die opstande wat ons bedreig,
en bevry ons van alle beproewinge.
Want ons het u alleen as ‘n veilige en seker anker
en ons het u beskerming bekom.
Waar ons u anroep, laat ons nie beskaamd staan nie, o Meesteres.
Haas u om in te tree vir hulle wat U getrou toeroep:
“Verheug u, Meesteres, die hulp van almal,
die vreugde en beskutting en verlossing van ons siele.”

Apolitikia

Die Opstandingsapolitikion in die Toon van die Week
                                          5



Eer aan die Vader en aan die Seun en aan die Heilige Gees.

Toon 8

Glorieryk is U, o Christus ons God,
wat ons heilige vaders as sterre op aarde gevestig het.
Deur hulle rig U ons op die ware geloof.
O Albarmhartige, eer aan U.

Nou en altyd en tot in ewigheid. Amen.

Theotokion – Toon (uit die Oktoig)

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.

Die Veranderlike vir die Mettediens

Kathismata– Toon 4

O salige Vaders,
julle is waarlik aan die wêreld as hoogheldere ligbakens
van Christus se waarheid op aarde geopenbaar,
deurdat julle die ketterye van die smalende godslasteraars gesmelt
en die vlammende verwarrings van die spotters gedoof het.
Daarom, as hiërarge van Christus,
bid dat ons gered mag word.

Eer aan die vader en aan die Seun en aan die Heilige Gees.

Herhaal bg. Julle is waarlik vir die wêreld, o salige Vaders…

Nou en altyd en tot in ewigheid. Amen.

Theotokion – Toon 4

Aanvaar spoedig ons smeekbedes, o Koningin,
en bring dit na u Seun en God, o al-onskuldige Meesteres.
Beëindig die moeilikhede van hulle wat hul tot u haas,
Bring die liste tot bedaring en werp die oormoed omver
van die goddeloses wat die wapen teen u dienaars opneem.

Kontakion - Toon 2
                                          6


Die Seun wat op onuitspreeklike wyse uit die Vader voortgestraal het,
is uit ‘n vrou gebore, tweevoudig in natuur.
Daarvan bewus, weier ons nie die uitbeelding van sy gestalte nie,
maar skilder ons dit vroom en vereer ons dit met geloof.
En daarom, terwyl die Kerk aan die ware geloof vaskleef,
vereer sy die ikoon van Christus se menswording.

Ikos

Omdat die almedelydende God ons wil wek om altyd sy menswording volmaak in
gedagtenis te hou, het Hy aan die mensdom hierdie lering gegee, nl. om sy
eerwaardige gestalte deur die verf van ikone uit te beeld, sodat ons, terwyl ons dit
met ons oë sien, kan glo wat ons deur woorde gehoor het, en die optrede, name,
voorkoms en stryd van die Heilige manne goed kan leer ken, asook die kransgewer
Christus wat kranse skenk aan die Heilige Stryders en Martelare, deur wie die Kerk
nou nog duideliker aan die ware geloof vashou en die ikoon van Christus se
menswording vereer.

Sinaksarion

Op dieselfde dag vier ons die gedagtenis van die heilige en salige Vaders wat tydens
die bewind van die reggelowige, Christusliewende heersers Konstantyn en Irene vir
die tweede keer by Nicea byeengekom het teen hulle wat op goddelose, dwase en
onbesonne wyse gesê het dat die Kerk van God afgode aanbid en die eerwaardige,
heilige ikone verwerp het.

Verse:        Met die wapens van hul woorde werp u kampvegters, o Woord,
              die vyande van die eerwaardige ikone omver.

Deur die gebede van die Heilige Vaders, o God, ontferm U oor ons.

Eksapostilarion van die Vaders – Toon 3

O hemelgesinde Vaders
wat by die Sewende Sinode byeengekom het,
dra ‘n dringende bede aan die Drie-eenheid op
dat hulle wat jul heilige byeenkoms besing,
gered mag word van alle ketterye en ewige veroordeling,
en die koninkryk van die hemele mag bekom.

Theotokion

O Heer wat alle goedheid te bowe gaan,
deur die gebede van u Moeder
en die Vaders wat by die Sewe Sinodes byeengekom het,
bevestig die Kerk en versterk die geloof.
Maak ons almal deelgenote aan die Koninkryk van die hemele
wanneer U op aarde kom om die hele skepping te oordeel.

By die Lofpsalms, sing ons 4 stigiere van die Opstanding in die Toon van die Week
                                           7


En dan die volgende stigiere van die Vaders

Toon 6

Ná hulle al die sielskennis saamgevoeg
en deur die Goddelike Gees saam ondersoek het,
het die eerwaardige Vaders die salige en eerwaardige Belydenis
met deur-God-geskrewe woorde uitgekerf,
waarin hulle baie duidelik leer
dat die Woord beginloos saam die Verwekker,
en waarlik een in wese met Hom is,
in duidelike navolging van die leringe van die Apostels,
hulle, die beroemde, algeseëndes, en waarlik Godgesindes.

Herhaal bg. Ná hulle al die sielskennis saamgevoeg…

[A]   Lofwaardig is U, o Here, die God van ons Vaders.

Ná hulle die volle geestelike glinstering van die Heilige Gees ontvang het,
het hulle as verkondigers van Christus, deur God geinspireer,
met besieling die bonatuurlike orakel gespreek,
wat min van woorde, maar ryk in insig is,
as die salige verdedigers van die evangeliese leerstellinge
en die vrome oorleweringe.
Ná hulle van bo ‘n duidelike openbaring daaroor ontvang het,
is hulle verlig en het hulle ‘n omskrywing wat hulle deur God geleer is, neergelê.

[B]    Bring al sy heiliges vir Hom bymekaar, wat sy verbond by offers gesluit het.
(Ps. 49:5)

Ná hulle al hul pastorale kennis byeengebring
en nou heel regmatig die mees geregverdige drif opgerui het,
het die Heilige Herders,
as die mees egte dienaars van Christus,
en allerheilige ingewydenes van die geïnspireerde boodskap,
die bose pesdraende wolwe verdryf deur die slinger van die Gees,
deur hulle uit die volheid van die Kerk te slinger,
as diegene wat na hul dood geval het en ongeneeslik siek is.

Eer aan die Vader en aan die Seun en aan die Heilige Geesnou en altyd en tot in
ewigheid. Amen.

Toon 8
                                         8


Die koor van die heilige Vaders
het hulle van die eindes van die wêreld gehaas
en die een wese en natuur van die Vader, Seun en Gees as dogma geleer,
en die geheimenis van die Teologie duidelik aan die Kerk oorgelewer.
Terwyl ons hulle loof, laat ons hulle salig noem en sê:
“O heilige slaglinie,
Godpredikende soldate van die Here se slagorde,
helder sterre van die geestelike uitspansel,
onvernietigbare vestings van die mistieke Sion,
Paradysblomme wat na salfolie ruik,
geheel goue monde van die Woord,
die roem van Nicea, die sieraad van die wêreld,
bid vurig vir ons siele.”

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood, Eva bevry, die dood gedood,
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie word gesing.
