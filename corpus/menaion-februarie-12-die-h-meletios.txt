                                            1


Menaion Februarie 12 Die Heilige Melétios, aartsbiskop van Antiochië

Die Veranderlike vir die Vesperdiens

By “Heer, ek het U aangeroep…” sing ons die volgende stigiere:

Toon 4

Jy het, soos geskrywe is, die wet van verlossing oordink,
o salige Hiërarg Meletios,
en is as ‘n boom bewys wat by die water van askese staan
en die vrugte van die deugde voortbring
deur die genade van Hom wat jou heilige siel verlig
en dit ontvanklik gemaak het vir die geestelike verligting van allerlei aard.

Soos geskrywe is, was jou wange lieflik,
soos tortels wat selfbeheersing liefhet en genot verafsku
in jou strewe na geestelike genoeë, Melétios,
wat Christus jou ook geskenk het,
daar Hy jou vele worstelstryde aanvaar het
asook die vurige ywer wat jy gehad het,
toe jy gevaar ten behoewe van die geloof getrotseer het.

Deur selfbeheersing, o Meletios,
het jy die opstandighede van die vlees laat verdor,
die hartstogte oorwin,
jou met die glans van hartstogteloosheid getooi
en Christus op ‘n rein en skoon manier as priester gedien.
Bid Hom dat hulle wat met geloof jou immereerwaardige gedagtenis vier
van bederf en gevare verlos mag word.

Op verstandige wyse, o Alwyse,
het jy die dogma aangaande die Woord neergelê,
Hy wat sonder vlees en beginloos saam met die Vader was,
maar na sy Persoon met die vlees verenig is,
sonder om verandering of vermenging te ondergaan,
en wat twee energieë het, wat by die nature pas,
waaruit Hy saamgestel is,
en waarin Hy onverdeeld na sy bestaan beskou word,
daar Hy één is,
terwyl Hy in terme van die een of die ander bedink word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Bewaar my wanneer ek op die see vaar,
wanneer ek op die weg gaan
en snags wanneer ek slaap;
begenadig my gees, o Al-onskuldige, wanneer ek ontwaak
                                           2


en rig my daarop om die Here se wil te doen,
sodat ek, wat my toevlug tot u beskutting neem,
op die oordeelsdag vergifnis mag vind
vir die dinge wat ek tydens my lewe gedoen het.

Of die Kruistheotokion (op Dinsdag- en Donderdagaande)

Toe die ooilam wat U, die Lam en Herder, gebaar het,
U op die Kruishout aanskou,
het sy geweekla en moederlik tot U gespreek:
“O my allergeliefde Seun, hoe is U aan die Kruishout opgehang?
Hoe is u hande en voete deur wetteloses vasgeslaan, o Woord,
en hoe het U u bloed uitgestort, o Meester?


Apolitikion van die H. Melétios – Toon 4

Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Melétios,
doen voorbidding by Christus God,
dat ons siele gered mag word.


Die Veranderlike van die Mettediens

Kathisma ná die Derde Ode van die Kanon (wat nog vertaal moet word)

Toon 8

Jy het jou dag en nag in die wet van die Here verdiep, wyse Vader,
en is as ‘n vrugbare boom wat by die waters van die Gees geplant is, geopenbaar.
Daarom het jy God onberispelik in jou heilige amp gedien,
terwyl jy deur jou Ortodokse denkwyse duidelik ‘n afsku gehad het
in die goddelose Arius en die ketterse lewenswyse van Sabellius,
o Hiërarg Meletios.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Toon 8

Ná jy die wysheid van die Woord geleer
en die letter van die Wet verwerp het,
het jy aan almal die woord van genade verkondig,
met jou tong die tafels van siele uitgekerf
en die Goddelike leringe daarop gegraveer.
                                           3


Daarom, ná jy deur die wolk van duisternis gegaan het,
straal jy in die Gees, hoewel jy na die liggaam verborge is,
o Hiërarg Meletios.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Theotokion – Toon 8

Die Meester en Skepper van almal
het u as beskermster van die mensdom getoon,
ná Hy uit u onbevlekte skoot vlees aangeneem het, o Al-onskuldige.
Daarom neem ons almal ons toevlug tot u,
en vra om versoening van oortredinge, o Meesteres,
en dat ons verlos mag word van ewige foltering
en alle straf wat dáár sal wees.
Daarom roep ons uit tot u:
Bid tot u Seun en God, o Jonkvrou,
dat vergewing van oortredinge geskenk sal word
aan hulle wat u heilige beskutting reggelowig nader.

Of die Kruistheotokion (op Woensdag- en Vrydagoggende) – Toon 8

O enige sondelose goedhartige Heer,
wat alle goedheid te bowe gaan,
wat die Kruis verduur het, daar U goed is,
toe U die armoede van Adam aangeneem het,
U het die mag van die dood verbreek
en die wêreld deur u lyding gered, o Meester.
Daarom bid ek, o Leweskenkende:
betoon medelye aan my gevalle siel,
wanneer U my werke oordeel, o mensliewende, regverdige Regter.
En skenk my vergewing van oortredinge, o albarmhartige God,
daar U goedhartig en alleen van nature sondeloos is.

Kontakion – Toon 2

Met die lewenswyse van die Ortodoksie getooi,
is jy as beskermer en bolwerk van die Kerk bewys,
o alsalige Melétios,
wat die eindes van die aarde met jou leerstellinge verlig,
o allerstralende ligbaken van die Kerk.

Ikos

Daar ons, die gelowiges, jou leer ken het as die eweknie van die Apostels,
wat gelyk aan hulle in eer is en saam met hulle regeer, Regverdige Vader,
as ingewydene en dienaar van die Drie-eenheid en groot Leermeester van die Kerk,
                                          4


wat jou lewe vir haar afgelê het, o driemaal salige,
en met die ywer vir reggelowigheid verlig is, o Godgesinde Meletios,
loof ons jou almal eendragtig, terwyl ons jou eerwaardige, Goddelike ontslaping vier,
o allerstralende ligbaken van die Kerk.

Sinaksarion

Op die 12de van vandeesmaand die Gedagtenis aan ons Vader onder die Heiliges,
Meletios, aartsbiskop van die grote Antiochië.

Verse.        Meletios lig sy hande tot die Heer,
              en sê: In u hande plaas ek my siel.

              Op die 12de het Meletios in die veelvoedende aarde weggesak.

Op dieselfde dag die Gedagtenis aan die Regverdige Maria, wat haar naam na
Marinus verander het.

Op dieselfde dag die Gedagtenis aan ons Regverdige Antonius, aartsbiskop van
Konstantinopel.

Op dieselfde dag word die Heilige Saturninus en Plotinus deur die swaard
vervolmaak.

Deur hul heilige gebede, o God, ontferm U oor ons en red ons. Amen.

Eksapostilarion – Toon 3

Die al-luisteryke fees van die Hiërarg het aangebreek.
Kom, laat ons Christus met ywer daartydens loof,
Hy wat wonderbaar in sy Heiliges
en die enige Here is.

Theotokion – Toon 3

Hoop van die wanhopiges,
toevlug van Christene,
smeek u Seun saam met die Apostels, Profete en Martelare
ten behoewe van almal wat u getrou vereer.

Die res van die Mettediens en die Wegsending.
