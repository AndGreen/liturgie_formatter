                                        1


Menaion Junie 24 Die Geboorte van die Heilige, Eerbiedwaardige en Glorieryke
Profeet, Voorloper en Doper Johannes.

Die Veranderlike vir die Vesperdiens

Ná die Openingspsalm sing ons “Geseënd is die man…”.

By “Heer, ek het U aangeroep…” maak ons voorsiening vir 8 verse en sing die
volgende stigiere, met herhaling van die eerste.

Toon 4 – deur Johannes die Monnik

Toe Johannes gebore is, het hy Sagaría se swye opgehef.
Want dit was onvanpas dat die vader swyg wanneer die Stem voortkom:
soos hy voorheen die tong, omdat dit ongelowig was, gebind het,
so het hy by sy verskyning Vryheid aan sy vader gegee,
aan wie hy ook verkondig is.
Hy is gebore as Stem van die Woord en Voorloper van die Lig
en hy bid vir ons siele.

Herhaal:     Toe Johannes gebore is, het hy Sagaría se swye opgehef…

Vandag maak die Stem van die Woord sy vader se stem los,
ná dit vanweë ongeloof vasgehou is
en hy vertoon die vrugbaarheid van die Kerk
deur sy moeder se bande van onvrugbaarheid los te maak.
Die Lig se Lamp kom na vore,
die daeraad verkondig die koms van die Son van geregtigheid,
met die oog op die herskepping van almal
en die verlossing van ons siele.

Toon 4 – deur Anatolius

Toe God die Woord gereed was om uit ‘n Maagd gebore te word,
het die Boodskapper uit dorre barensweë voortgekom,
die grootste onder dié wat uit vroue gebore is,
en meer as ‘n Profeet.
Want dit was nodig dat die aanvange van Goddelike aangeleenthede sonderling
moes wees:
Vrugbaarheid verby die ouderdom daarvoor,
en ‘n ontvangenis sonder saad.
Eer aan U wat wonders vir ons verlossing doen.

Toon 4 – deur Andreas van Kreta.

Ná hy uit die onvrugbare lendene van Elisabet voortgekom het,
het die groot Voorloper vandag verskyn,
die grootste Profeet van al die Profete,
so daar is geen ander nie
en daar het ook niemand anders verrys nie.
                                         2


Want die hoogheldere Lig volg op die Voorloper, die Lamp,
en die Woord op die stem en die Bruidegom op die vriend van die Bruidegom,
wat vir die Here ‘n eie volk berei,
en hulle deur water vooraf vir die Gees reinig.
Hy is die spruit van Sagaría en die voortreflikste kind van die woestyn,
die herout van bekering, die reiniging van foute,
wat aan hulle in die Doderyk die Opstanding uit die dode verkondig het
en vir ons siele bid.

Van die moederskoot is jy as Profeet en Voorloper bewys, Johannes,
deur op te spring en vreugde te ervaar in jou moeder se skoot,
toe jy die Koningin na die diensmaagd sien kom,
waar sy die tydlose, wat sonder ’n moeder uit die Vader voortgekom het,
na jou bring wat volgens die belofte uit ‘n onvrugbare en die oudste opgekom het.
Smeek Hom dat ons siele barmhartigheid bewys mag word.

O die sonderlinge wonder:
Hy wat nie deur die woord van die Engel oortuig is nie,
toe dié gesê het: “Elisabet sal swanger word en ‘n seun baar,”
maar wat gesê het: “Hoe sal sy baar?
Want ek is op gevorderde leeftyd en haar lede is reeds dood,”
hy wat vanweë sy ongeloof veroordeel is om te swyg,
sien vandag hoe hy wat belowe is, gebore word
en, verlos van sy swye ,veroorloof hy hom blydskap en roep hy uit:
“Geloofd sy Here, die God van Israel,
want Hy het sy volk besoek en verlossing daarvoor bewerk,
Hy wat die wêreld sy groot barmhartigheid skenk.”

O al-loflike Johannes, Apostel vir die hele wêreld,
die blye boodskap van Gabriël en spruit van die onvrugbare,
die voortreflikste kind van die woestyn
en opregte vriend van Christus die Bruidegom,
smeek Hom dat ons siele barmhartigheid bewys mag word.

Eer aan die Vader en aan die Seun en aan die Heilige Gees.

Doksastikon – Toon 6, deur Bizantios

Vandag berei die Lamp van die Lig soos ‘n stralende ster
die weg voor vir die koms van die Woord van God.
Vandag laat Sagaría sy tong duidelik praat,
nadat hy op die Engel se bevel die swye gehandhaaf het.
Want dit was nie gepas dat die vader van die Stem stilbly
toe dié uit ‘n onvrugbare skoot voortgekom
en die verlossing van die hele wêreld met groot vrymoedigheid verkondig het nie.

Nou en altyd en tot in ewigheid. Amen.

Theotokion – Toon 6, deur Bizantius.
                                          3


Elisabet het die Voorloper van Genade ontvang,
en die Maagd die Here van die heerlikheid.
Die moeders het mekaar omhels en die Kindjie het opgespring.
Want van binne af het die dienskneg die Meester geloof,
en verwonderderd het die Voorloper se moeder begin om uit te roep:
“Waaraan het ek dit te danke dat die moeder van my Here na my toe kom?
Dit is sodat Hy ‘n wanhopige volk kan red.
Eer aan U wat oor groot barmhartigheid beskik.”

Na die Intog, “O Blye Lig” en die prokimenon van die dag, die volgende Lesings.

Die Lesing uit Genesis (17:15-17, 19; 18:11-14; 21:1-8)

En die Here God het aan Abraham gesê: “Sarai, jou vrou, haar naam sal nie Sarai
wees nie, maar haar naam sal Sara wees. En Ek sal haar seën en jou uit haar ook ‘n
kind gee; en Ek sal hom seën en hy sal tot nasies word; en konings van volke sal uit
hom voortkom.” Toe val Abraham op sy aangesig, en hy lag en sê in sy gedagte:
“Sal daar vir een wat honderd jaar oud is, ‘n kind gebore word? Of sal Sara, wat
negentig jaar oud is, baar?” Maar God het vir Abraham gesê: “Ja, kyk jou vrou Sara
sal vir jou ‘n seun baar, en jy moet hom Isak noem; en Ek sal my verbond met hom
oprig as ‘n ewige verbond.” Maar Abraham en Sara was oud, ver gevorderd op hulle
dae. En Sara het by haarself gelag en gedink: “Dit het tot nog toe nie met my gebeur
nie, en my heer is oud.” Toe sê die Here God vir Abraham: “Waarom het Sara by
haarself gelag en gesê: ‘Sou ek ook werklik baar? Maar ek het oud geword.’ Sou
enigiets by God onmoontlik wees?” En die Here het Sara besoek, soos Hy gesê het;
Sara het swanger geword en vir Abraham in haar ouderdom ‘n seun gebaar op die
tyd wat die Here vir hom gesê het. En Abraham het sy seun Isak besny op die agste
dag, soos die Here God hom beveel het. En Abraham was honderd jaar oud toe sy
seun Isak vir hom gebore is. En Sara het gesê: “‘n Gelag het God vir my berei, want
wie dit ook al hoor, sal saam met my bly wees.” En sy het gesê: “Wie sal aan
Abraham aankondig dat Sara ‘n kind soog, want ek het ‘n seun gebaar in my
ouderdom?” En die kind het opgegroei en is gespeen. En Abraham het ‘n groot
gasmaal berei op die dag toe Isak, sy seun, gespeen is.

Die Lesing uit Rigters (13:2-8, 13-14, 17-18, 21)

In daardie dae was daar ‘n man uit die stam van Dan, en sy naam was Manóag; en
sy vrou was onvrugbaar en het nie gebaar nie. Maar die Engel van die Here het aan
die vrou verskyn en vir haar gesê: “Kyk, jy is onvrugbaar en het nie gebaar nie, maar
jy sal met ‘n seun swanger word. En pas nou tog op en drink geen wyn of sterk
drank nie en eet niks wat onrein is nie. Want kyk, jy sal swanger word en ‘n seun
baar, en geen skeermes sal op sy hoof kom nie; want die seun sal van die
moederskoot af ‘n nasireër van God wees.” Daarop kom die vrou in en spreek met
haar man en sê: “‘n Man van God het na my gekom, en sy voorkoms was soos die
voorkoms van ‘n Engel van God, baie deurlugtig; en Hy het vir my gesê: ‘Kyk, jy sal
swanger word en ‘n seun baar; en pas nou op, drink geen wyn of sterk drank nie, en
eet niks wat onrein is nie; want die seun sal ‘n nasireër van God wees, van die
moederskoot af tot die dag van sy dood toe.’” En Manóag het tot die Here gebid en
gesê: “Ag, Here, laat tog die man van God wat U gestuur het, nog ‘n keer na ons toe
kom, dat hy ons kan bekend maak hoe ons moet maak met die seun wat gebore sal
                                          4


word.” En die Engel het na Manóag gekom en gesê: “Van alles wat Ek aan jou vrou
gesê het, moet sy haar bewaar. Van alles wat van die wingerdstok afkomstig is, mag
sy nie eet nie; en wyn of sterk drank moet sy drink nie.” En Manóag het vir die Engel
van die Here gesê: “Wat is u naam, dat ons u kan verheerlik wanneer u woord
uitkom?” En die Engel het vir hom gesê: “Waarom vra jy dan na my naam? En dit is
wonderbaar.” En die Engel van die Here het verder nie meer aan Manóag en sy vrou
verskyn nie.

Die Lesing uit die Profesie van Jesaja (40:1-5, 9; 41:17-18; 45:8; 48:20-21 & 54:1).

So sê die Here: Troos, troos my volk, sê God. Priesters, spreek na die hart van
Jerusalem, troos haar dat haar vernedering verby is, want haar sonde is betaal, dat
sy uit die hand van die Here dubbel ontvang het vir al haar sondes. ‘n Stem van een
wat roep in die woestyn: “Berei die weg van die Here; maak sy paaie gelyk. Elke dal
sal opgevul en elke berg en heuwel sal laag gemaak word; en die krom weë sal
reguit gemaak word, en die rowwe sal gladde paaie word. En alle vlees sal die heil
van God sien. O verkondiger van ‘n goeie boodskap aan Sion, klim op ‘n hoë berg! O
verkondiger van ‘n goeie boodskap aan Jerusalem, hef jou stem op met mag; hef dit
op, wees nie bevrees nie! Sê aan die stede van Juda: Hier is julle God!

Ek is die Here God, Ek sal hulle verhoor, die God van Israel, en Ek sal hulle nie
verlaat nie. Maar Ek sal riviere op die berge oopmaak en fonteine in die vlaktes; Ek
sal die woestyn vogtige weide maak en die dorstige land watervore.

Laat die hemel hom van bo af verheug, en laat die wolke geregtigheid sprinkel; laat
die aarde voortbring en barmhartigheid laat opskiet en daarmee saam geregtigheid
voortbring.

Verkondig ‘n jubelklank tot by die einde van die aarde, en laat dit gehoor word! Sê:
Die Here het sy dienskneg Jakob verlos; en as hulle dors is, sal Hy hulle deur die
woestyn lei en vir hulle water uit ‘n rots voortbring.

Jubel, onvrugbare, wat nie gebaar het nie! Breek uit en roep uit, jy wat geen weë het
nie! Want die kinders van die eensame is meer as dié van haar wat ‘n man het.

Die Litie

Toon 1

Drup soetigheid, o berge, spring soos lammers, o heuwels,
want hy wat onder ons kom woon,
die Voorloper van die Heer,
is uit Elisabet gebore,
hy wat sy vader se stomheid tydens sy geboorte opgehef het.
Laat ook ons daarom tot hom uitroep:
O Doper van Christus, bid dat ons siele gered mag word.

O stem wat God aandui, lamp van die Lig,
Voorloper van die Heer,
wat deur Christus as eerste onder die Profete betuig is,
                                         5


terwyl jy voorbidding vir die wêreld doen,
smeek veral dat jou kudde ongedeerd bewaar mag bly.

O Johannes, Profeet en Voorloper,
jy het ‘n herout van die Lam van God en Woord geword.
Jy profeteer die toekomende dinge
En tot aan die eindes van die aarde maak jy bekend:
“Kyk, die Lam van God wat die sonde van die wêreld wegneem
en aan almal sy groot barmhartigheid skenk.”

Eer aan die Vader en aan die Seun en aan die Heilige Gees.

Toon 5 – deur Andreas van Kreta

Die grens van die Profete en aanvang van die Apostels,
die aardse engele en hemelse mens,
die stem van die Woord, die soldaat en Voorloper van Christus,
hy wat uit die belofte kom,
wat vooraf opgespring en voor sy geboorte die son van geregtigheid vooraf
verkondig het,
hom baar Elisabet vandag en sy verheug haar.
En Sagaría is ‘n bron van verwondering vir die raad van oudstes,
daar hy aan swye soos aan ‘n halsband onderworpe is,
maar as vader van die stem profeteer hy baie duidelik:
“Want jy, kind, sal ‘n Profeet van die Allerhoogste genoem word
en jy sal vooruit gaan om sy weë te berei.”
Daarom, o Boodskapper, Profeet, Apostel, Soldaat,
Voorloper, Doper, Herout van bekering en Gids na die Lig,
as stem van die Woord, bid sonder ophou vir ons
wat met geloof jou gedagtenis vier.

Nou en altyd en tot in ewigheid. Amen.

Theotokion – Toon 5

Ons, die gelowiges, noem u salig, o Maagd Theotokos,
en verheerlik u tereg as onwankelbare stad,
ondeurdringbare vesting,
onverbreekbare beskerming
en toevlug van ons siele.

Apostiga – Toon 2

Laat ons met lofsange, gesange en geestelike liedere die glorieryke Johannes loof,
die Profeet wat uit ‘n Profeet voortkom,
die spruit van die onvrugbare,
wat bo almal is wat uit vroue gebore is,
die burger van die woestyn,
en laat ons tot hom uitroep:
O Doper en Voorloper van die Verlosser,
                                          6


daar jy vrymoedigheid tydens jou eerwaardige geboortedag het,
smeek Christus dat die wêreld vrede
en ons siele groot barmhartigheid geskenk mag word.

Vers. Geloofd sy die Here, die God van Israel, omdat Hy sy volk besoek het en vir
      hulle verlossing teweeggebring het.

Die stem van genade van die Woord het gekom,
Johannes die Voorloper, die herout van die Son,
wat vandag volgens die belofte uit die onvrugbare, kinderlose vrou gebore is.
Verheug julle, o volke.
Hy het gekom om vir ons die heilsweg te berei.
Toe hy in die skoot van sy moeder was,
het hy opgespring en die Lam aanbid
wat die sonde van die wêreld wegneem
en ons sy groot barmhartigheid skenk.

Vers. En jy, kindjie, sal ‘n profeet van die Allerhoogste genoem word, want jy sal
      voor die aangesig van die Here uitgaan om sy weë reg te maak.

Hy wat vanaf die moederskoot geheilig is
en die volheid van die profesie ontvang het,
is vandag uit ‘n onvrugbare vrou gebore,
en hy verkondig duidelik die koms van die Heer:
“Bekeer julle, want die koninkryk van die hemele het naby gekom.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Doksastikon – Toon 8, deur Kassia die Non

Vandag is die woord van Jesaja vervul
deur die geboorte van Johannes wat groter as die Profete is.
Want kyk, sê hy, ek sal my Boodskapper voor jou aangesig uitstuur,
wat jou weg sal berei.
Daarom maak hierdie soldaat van die hemelse Koning
wanneer hy Hom voorafgaan
waarlik die paaie van ons God reguit,
daar hy van nature ‘n mens, maar ‘n Engel in lewenswyse is.
Want daar hy algehele reinheid en selfbeheersing omhels het,
het hy wat volgens die natuur is, gehandhaaf,
maar wat teen die natuur is, ontvlug,
deur bo-natuurlik die stryd te voer.
Laat ons almal, die gelowiges, hom in sy deugde navolg
en hom smeek om vir ons te bid
sodat ons siele gered mag word.

Nou en altyd en tot in ewigheid. Amen.

Theotokion – Toon 8
                                         7



Aanskou Elisabet waar sy met die Maagd Maria praat:
“Waarom het u na my gekom, Moeder van my Heer?
U dra die Koning en ek die soldaat,
U die wetgewer en ek die uitlêer van die Wet,
U die Woord en ek die stem
wat die koninkryk van die hemele aangekondig het.”

Apolitikion van die Voorloper – Toon 4

Profeet en Voorloper van Christus se koms,
ons wat jou met liefde eer,
is nie in staat om jou na waarde te loof nie.
Want die onvrugbaarheid van jou moeder
en die swye van jou vader
is deur jou glorieryke, eerwaardige geboorte opgehef
en die vleeswording van die Seun van God word aan die wêreld verkondig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion van die Week – Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Kathisma ná die Eerste Psalmlesing

Toon 4        (Κατεπλάγη Ἰωσὴφ)

Nou het die Spruit van Sagaría vir ons gespruit
en verheug hy noëties die harte van die gelowiges,
hy, die sieraad van die woestyn en die fondament van die Profete.
Daarna is hy as Voorloper van Christus en waaragtige getuie van sy koms bewys.
Laat ons daarom met geestelike gesange eendragtig tot die Doper uitroep:
O Profeet en Herout van die waarheid,
bid dat ons gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4       (Κατεπλάγη Ἰωσὴφ)

By u ontvangenis sonder saad, o Theotokos,
                                          8


is Josef met verwondering vervul
toe hy dit wat bo die natuur is, sien,
en hy het gedink aan die dou op die vlies,
die braambos wat nie deur die vuur verbrand is nie,
en Aaron se staf wat gebloei het;
en u Verloofde en beskermer het getuig en tot die priesters uitgeroep:
“‘n Maagd baar ‘n kind, en na die geboorte bly sy steeds ‘n maagd.”

Kathisma ná die Tweede Psalmlesing

Toon 8        (Τὴν Σοφίαν καὶ Λόγον)

O al-loflike Johannes, jy is waarlik op sonderlinge wyse gebore
as eerstelingoffer van Christus se koms,
en daar jy die kruin van die Profete en stem van die Woord was,
het jy uitgeroep: “Bekeer julle,
die Koninkryk van die hemele het naby gekom.”
Dus het jy die weg van die Here gereed gemaak,
en is jy, o Doper en Apostel,
as Voorloper van die genade tot aan die eindes van die wêreld bewys.
Bid tot Christus ons God
dat Hy vergewing van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8         (Τὴν Σοφίαν καὶ Λόγον)

O Alheilige Maagd en Moeder van God, ek smeek u:
genees die vermoeiende hartstogte van my siel
en skenk my vergewing van my oortredinge
wat ek op dwase wyse begaan het,
toe ek, ellendeling, my siel en liggaam besoedel het.
Wee my! Wat sal ek in daardie uur doen
wanneer die Engele my siel skei van my ellendige liggaam?
Wees u dan my hulp en allervurige beskermster, o Meesteres.
Want ek, u onwaardige dienaar, het u as my hoop.

Kathisma ná die Polyeleos

Toon 8       (Τὸ προσταχθὲν µυστικῶς)

Laat die Vader hom verheug,
en verbly jou, o Moeder, want jy het ‘n Profeet op aarde gebaar,
die deur God geroepte Voorloper volgens die belofte.
Die onvrugbare soog ‘n kindjie, die Doper,
en Sagaría verheug hom oor sy geboorte, en sê:
“My tong is losgemaak deur jou koms op aarde,
o Lamp van die groot Lig.
                                           9


O waarlik sonderlinge wonder!”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8        (Τὸ προσταχθὲν µυστικῶς)

Na hy die geheime opdrag ontvang het,
het die Liggaamlose hom na die huis van Josef gehaas
en vir haar wat die huwelik nie geken het nie gesê:
Hy wat die hemele deur sy neerdaling na benede gebuig het,
word volledig, sonder verandering, deur u omvat,
en ek sien Hom in u moederskoot
die gedaante aanneem van 'n kneg.
Verbysterd roep ek u toe:
Verheug u, Ongehude Bruid!

Die eerste Antifoon van die Bedevaartsliedere oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,
Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.
Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4

En jy, kindjie, sal ‘n profeet van die Allerhoogste genoem word, want jy sal voor die
aangesig van die Here uitgaan om sy weë reg te maak.

Vers. Geloofd sy die Here, die God van Israel, omdat Hy sy volk besoek het en vir
      hulle verlossing teweeggebring het.


Diaken*      Laat ons bid tot die Heer.

Volk         Heer, ontferm U.

Priester     Want heilig is U ons God en U rus in die Heiligdom en tot U stuur ons
             die lof omhoog, tot die Vader en die Seun en die Heilige Gees, nou en
             altyd en tot in ewigheid.
                                         10


Volk         Amen.
             Laat alles wat asem het die Here Loof. (3X)

Priester     En dat ons waardig geag mag word om te luister na die Heilige
             Evangelie, laat ons bid tot die Here God.

Volk         Here, ontferm U. (3x)

Priester     Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Priester     Die Lesing uit die heilige Evangelie volgens Lukas (1:24-25, 57-68, 76,
80)

Volk         Eer aan U, o Heer, eer aan U.

Priester     Laat ons aandag gee.

In daardie dae het Elisabet, Sagaría se vrou, ontvang en haar vyf maande lank
verberg en gesê: So het die Here met my gedoen in die dae toe Hy my aangesien
het om my smaad onder die mense weg te neem. En die tyd dat sy moeder moes
word, is vir Elisabet vervul, en sy het ‘n seun gebaar. En toe haar bure en
bloedverwante hoor dat die Here sy barmhartigheid aan haar groot gemaak het, was
hulle saam met haar bly. En op die agtste dag het hulle gekom om die kindjie te
besny, en hulle wou hom Sagaría noem, na die naam van sy vader. Toe antwoord sy
moeder en sê: Nee, maar hy moet Johannes genoem word. En hulle sê vir haar:
Daar is niemand in jou familie wat dié naam het nie. En hulle beduie vir sy vader hoe
hy wou hê dat hy genoem moes word. Hy vra toe ‘n skryfbordjie en skryf: Johannes
is sy naam. En almal was verwonderd. En onmiddellik is sy mond geopen en het sy
tong losgeraak, en hy het gepraat en God geloof. En daar het vrees gekom oor almal
wat rondom hulle gewoon het, en daar is baie gepraat oor al hierdie dinge in die hele
bergstreek van Judéa. En almal wat dit gehoor het, het dit ter harte geneem en gesê:
Wat sal tog van hierdie kindjie word? En die hand van die Here was met hom. En
Sagaría, sy vader, is vervul met die Heilige Gees en het geprofeteer en gesê:
Geloofd sy die Here, die God van Israel, omdat Hy sy volk besoek het en vir hulle
verlossing teweeggebring het. En jy, kindjie, sal ‘n profeet van die Allerhoogste
genoem word, want jy sal voor die aangesig van die Here uitgaan om sy weë reg te
maak. En die kindjie het gegroei en sterk geword in die Gees; en hy was in die
woestyne tot op die dag van sy vertoning aan Israel.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
                                         11


Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel. Wend
u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van u Voorloper, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 2

Hy wat vanaf die moederskoot geheilig is
en die volheid van die profesie ontvang het,
is vandag uit ‘n onvrugbare vrou gebore,
en hy verkondig duidelik die koms van Heer:
“Bekeer julle, want die Koninkryk van die hemele het naby gekom.”

Priester     O God, red u volk en seën u erfdeel. Besoek u wêreld met
             barmhartigheid en ontferming. Verhef die horing van Ortodokse
             Christene, en laat u ryke barmhartighede op ons neerdaal, deur die
             gebede van ons al-onbevlekte Meesteres, die Theotokos en
                                        12


             immermaagd Maria, deur die krag van die kosbare en lewendmakende
             Kruis, die beskerming van die eerbiedwaardige, liggaamlose hemelse
             kragte, die smekinge van die eerbiedwaardige, glorieryke profeet,
             Voorloper en Doper, Johannes, wie se geboorte ons vier, van die
             heilige, glorieryke en alomgeëerde Apostels, die heilige, glorieryke en
             seëvierende Martelare en Martelaresse, van ons heilige en
             Goddraende Vaders en Moeders, van die heilige N. (aan wie die kerk
             toegewy is, vir soverre nie reeds vermeld nie), van die heilige en
             regverdige Voorouers van God, Joachim en Anna, en al u Heiliges,
             smeek ons U, o Here, wat alleen ryk aan barmhartigheid is, hoor ons,
             sondaars, wat tot U bid en wees ons barmhartig

Volk         Here, ontferm U. (12x)

Priester     Deur die genade, medelye en mensliewendheid van u eniggebore
             Seun, met Wie U geloof word, saam met u alheilige, goeie en
             lewendmakende Gees, nou en altyd en tot in ewigheid.

Volk         Amen.

Kathisma van die Voorloper, ná die Derde Ode van die Kanons (wat nog vertaal
moet word)

Toon 4              (Κατεπλάγη Ἰωσὴφ)

Soos ‘n skitterende son het Sagaría se seun uit Elisabet se skoot opgekom
die stomheid van sy vader opgehef,
en met groot vrymoedigheid tot al die volke uitgeroep:
“Maak die paaie van die Here reguit,
want Hy sal kom en hulle red wat hulle tot Hom bekeer.”
O Johannes, smeek Hom wat jy vooraf verkondig het
dat ons siele gered mag word.

Eer aan die vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4       (Κατεπλάγη Ἰωσὴφ)

Al die Engelekore was verbaas, o Reine,
oor die ontsagwekkende geheimenis van u swangerskap,
hoe Hy wat alles deur sy bevel alleen vashou,
as sterweling in u arms vasgehou word,
hoe Hy wat voor alle ewigheid is, ‘n aanvang aanneem,
en hoe Hy wat alles wat asem het deur sy onsegbare goedheid voed, gesoog word.
En hulle loof en verheerlik u as ware Moeder van God.

Kontakion van die Voorloper – Toon 3 (Ἡ Παρθένος σήµερον)

Die voorheen onvrugbare baar vandag Christus se Voorloper
en hy is die vervulling van al die profesieë.
                                          13


Want toe hy Hom wat die Profete vooraf verkondig het,
in die Jordaan die hand opgelê het,
is hy as Profeet, Herout en Voorloper van God die Woord geopenbaar.

Ikos

Laat ons nou die Heer se Voorloper loof,
wat Elisabet uit ‘n onvrugbare, maar nie saadlose skoot nie,
vir die priester gebaar het.
Want Christus alleen het ‘n ontoeganklike, saadlose gebied deurtrek.
‘n Onvrugbare het aan Johannes geboorte geskenk,
dog het sy hom nie sonder ‘n man gebaar nie,
maar die reine Maagd het Jesus gebaar deur die oorskaduwing van die Vader en die
Goddelike Gees.
Dog is hy wat uit ‘n onvrugbare kom, as Profeet, Herout en Voorloper geopenbaar
van Hom wat uit die Maagd kom.

Sinaksarion

Op die 24ste van vandeesmaand vier ons die Geboorte van die eerbiedwaardige,
glorieryke Profeet, Voorloper en Doper, Johannes.

Verse.        Sagaría, dans saam met jou eggenoot,
              daar julle nie baie gebaar het nie, maar een en boonop ‘n grote.

Op die 24ste het sy moeder die Voorloper gebaar.

Deur sy heilige gebede, o God, ontferm U oor ons. Amen.

Eksapostilarion van die Voorloper – Toon 2      (Γυναῖκες ἀκουτίσθητε)

Die vreugdewekkende Geboorte van die Voorloper
hef vandag die somberheid van sy vader se stomheid op,
asook die onvrugbaarhied van haar wat hom gebaar het,
en dit verkondig die toekomende vreugde en blydskap.
Daarom vier die hele skepping dit op luisterryke wyse.

Eer aan die vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Γυναῖκες ἀκουτίσθητε)

Die Profete het Hom vooraf verkondig,
die Apostels het aangaande Hom geleer,
en die Martelare, o alreine Theotokos,
het u Seun op Godgesinde wyse duidelik as God van almal bely.
Saam met hulle loof ons u,
ons wat deur u van die vloek van ouds bevry is.

By die Lofpsalms
                                         14



Stigiere van die Voorloper – Toon 8      (Ὢ τοῦ παραδόξου θαύµατος)

O die sonderlinge wonder!
Vandag haas Johannes, boodskapper van God die Woord, hom
om uit ‘n bejaarde moeder voort te kom,
en baie duidelik maak hy deur sy geboorte die gebonde tong welsprekend.
O, u onuitspreeklike voorsorg, o Meester!
Red ons siele daardeur, o Christus,
daar U alleen goedhartig is.

O die sonderlinge wonder!
Hy wat die mees verhewe is van hulle wat uit vroue gebore is,
en ook van die profete,
ontbind die smaad van sy moeder se onvrugbaarheid,
hy wat in die gees en krag van Elía gekom het en die Heer se weg berei.
O, u onuitspreeklike goedhartigheid, o Meester!
Red ons siele daardeur, o Christus,
daar U alleen goedhartig is.

O die sonderlinge wonder!
Hy wat Christus se selfontlediging vooraf aan die mensdom verkondig het,
word deur sý stem as bo almal geopenbaar.
En deur die krag van God
maak hy sy moeder se onvrugbaarheid en Sagaría se stem los.
O, u groot wonders, o Meester!
Red daardeur, o Christus,
hulle wat u groot Voorloper eer.

O die sonderlinge wonder!
Hy wat in sy moederskoot opgespring het,
die Profeet en Voorloper en Boodskapper van Christus se koms,
word geopenbaar as bo almal wat uit vroue gebore is
en as die mees verhewe onder die Profete.
Hoe baie groot is u gawes, o Mensliewende!
Red ons siele daardeur, o Christus,
daar U almagtig is.

Eer aan die Vader en aan die Seun en aan die Heilige Gees.

Doksastikon – Toon 6 – deur Anatolius.


Die Voorloper, ‘n ster onder sterre,
Johannes wat deur God bemin word,
word vandag op aarde uit ‘n onvrugbare skoot gebore
en hy toon ons Christus se daeraad, sy opkoms uit die hoogte,
om vir die gelowiges ‘n reguit pad te gee.

Nou en altyd en tot in ewigheid. Amen.
                                         15



Theotokion – Toon 6

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Die Groot Doksologie en die res van die Mettediens.

Die Veranderlike vir die Goddelike Liturgie

Prokimenon Toon 7 (Ps. 63:11)

Die regverdige sal bly wees in die Here, en op Hom hoop.
Vers. Verhoor my gebed, o God, wanneer ek tot U bid, red my siel van die skrik van
die vyand. (v.1)

Die lesing uit die Brief van Paulus aan die Romeine (13:11-14:4)

Broeders, die saligheid is nou nader by ons as toe ons gelowig geword het. Die nag
het ver gevorder en dit is amper dag. Laat ons dan die werke van die duisternis aflê
en die wapens van die lig aangord. Laat ons welvoeglik wandel soos in die dag, nie
in brassery en dronkenskap, nie in ontug en ongebondenheid, nie in twis en
nydigheid nie. Maar beklee julle met die Here Jesus Christus, en maak geen
voorsorg vir die vlees om sy begeerlikhede te bevredig nie. En neem hom aan wat
swak is in die geloof, nie om oor sy gevoelens te oordeel nie. Die een glo dat 'n
mens alles mag eet, maar hy wat swak is, eet groente. Hy wat eet, moet hom wat nie
eet, nie verag nie, en hy wat nie eet, moet hom wat eet, nie oordeel nie, want God
het hom aangeneem. Wie is jy wat die huiskneg van 'n ander oordeel? Hy staan of
val met betrekking tot sy eie heer; maar hy sal staande bly, want God is magtig om
hom staande te hou.

Halleluja – Toon 1

Geloofd sy die Here, die God van Israel, omdat Hy sy volk besoek het en vir hulle
verlossing teweeggebring het.

Vers. En jy, kindjie, sal ‘n profeet van die Allerhoogste genoem word, want jy sal
voor die aangesig van die Here uitgaan om sy weë reg te maak.

Die Heilige Evangelie volgens Lukas (1:1-25, 57-68, 76, 80)

Aangesien baie onderneem het om ‘n verhaal op te stel oor die dinge wat onder ons
al vervul is, soos hulle wat van die begin af ooggetuies en dienaars van die Woord
was, dit aan ons oorgelewer het, het ek ook dit goedgedink, hooggeagte Theófilus,
nadat ek van voor af alles noukeurig ondersoek het, om dit in volgorde aan u te
skrywe, sodat u met volle sekerheid kan weet die dinge waaromtrent u onderrig is.
Daar was in die dae van Herodes, koning van Judéa, ‘n sekere priester met die
                                         16


naam van Sagaría, uit die afdeling van Abía; en sy vrou was uit die dogters van
Aäron, en haar naam was Elisabet. En hulle was altwee regverdig voor God en het
in al die gebooie en regte van die Here onberispelik gewandel. En hulle het geen
kind gehad nie, omdat Elisabet onvrugbaar was en albei op ver gevorderde leeftyd.
En terwyl hy besig was om die priesteramp voor God te bedien in die beurt van sy
afdeling, het die lot volgens priesterlike gewoonte op hom geval om in te gaan in die
tempel van die Here en reukwerk te brand. En die hele menigte van die volk was
buite, besig om te bid op die uur van die reukoffer. Toe verskyn daar aan hom ‘n
engel van die Here, wat aan die regterkant van die reukofferaltaar staan. En toe
Sagaría hom sien, was hy ontsteld, en vrees het hom oorval. Maar die engel sê vir
hom: Moenie vrees nie, Sagaría, want jou gebed is verhoor, en jou vrou Elisabet sal
vir jou ‘n seun baar, en jy moet hom Johannes noem. En hy sal blydskap en
verheuging vir jou wees, en baie sal oor sy geboorte bly wees; want hy sal groot
wees voor die Here. En wyn en sterk drank sal hy nooit drink nie, en hy sal vervul
word met die Heilige Gees reeds van die skoot van sy moeder af. En hy sal baie van
die kinders van Israel bekeer tot die Here hulle God. En hy sal voor Hom uit gaan in
die gees en die krag van Elía, om die harte van die vaders terug te bring tot die
kinders en die ongehoorsames tot die gesindheid van die regverdiges, om vir die
Here ‘n toegeruste volk te berei. Toe sê Sagaría vir die engel: Waaraan sal ek dit
weet? Want ek is ‘n ou man, en my vrou is op ver gevorderde leeftyd. En die engel
antwoord en sê vir hom: Ek is Gabriël wat voor God staan, en ek is gestuur om met
jou te spreek en jou hierdie goeie tyding te bring. En kyk, jy sal swyg en nie kan
praat nie tot op die dag dat hierdie dinge gebeur, omdat jy my woorde wat op hulle
tyd vervul sal word, nie geglo het nie. En die volk het op Sagaría bly wag en was
verwonderd dat hy so lank in die tempel vertoef. Maar toe hy uitkom, kon hy met
hulle nie praat nie; hulle bemerk toe dat hy ‘n gesig in die tempel gesien het. En hy
het aanhoudend vir hulle beduie en stom gebly. En toe die dae van sy diens vervul
was, het hy huis toe gegaan. En ná hierdie dae het Elisabet, sy vrou, ontvang en
haar vyf maande lank verberg en gesê: So het die Here met my gedoen in die dae
toe Hy my aangesien het om my smaad onder die mense weg te neem.

En die tyd dat sy moeder moes word, is vir Elisabet vervul, en sy het ‘n seun gebaar.
En toe haar bure en bloedverwante hoor dat die Here sy barmhartigheid aan haar
groot gemaak het, was hulle saam met haar bly. En op die agtste dag het hulle
gekom om die kindjie te besny, en hulle wou hom Sagaría noem, na die naam van
sy vader. Toe antwoord sy moeder en sê: Nee, maar hy moet Johannes genoem
word. En hulle sê vir haar: Daar is niemand in jou familie wat dié naam het nie. En
hulle beduie vir sy vader hoe hy wou hê dat hy genoem moes word. Hy vra toe ‘n
skryfbordjie en skryf: Johannes is sy naam. En almal was verwonderd. En
onmiddellik is sy mond geopen en het sy tong losgeraak, en hy het gepraat en God
geloof. En daar het vrees gekom oor almal wat rondom hulle gewoon het, en daar is
baie gepraat oor al hierdie dinge in die hele bergstreek van Judéa. En almal wat dit
gehoor het, het dit ter harte geneem en gesê: Wat sal tog van hierdie kindjie word?
En die hand van die Here was met hom. En Sagaría, sy vader, is vervul met die
Heilige Gees en het geprofeteer en gesê: Geloofd sy die Here, die God van Israel,
omdat Hy sy volk besoek het en vir hulle verlossing teweeggebring het. En jy,
kindjie, sal ‘n profeet van die Allerhoogste genoem word, want jy sal voor die
aangesig van die Here uitgaan om sy weë reg te maak. En die kindjie het gegroei en
sterk geword in die Gees; en hy was in die woestyne tot op die dag van sy vertoning
aan Israel.
                                     17



Kommunielied:   Die regverdige sal in ewige gedagtenis wees, hy sal nie slegte
                tyding vrees nie. Halleluja. (Ps. 111:7)
