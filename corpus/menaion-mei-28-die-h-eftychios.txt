                                        1


Menaion Mei 28 Die H. Martelaar Eftychios, Biskop van Melitene
Die Veranderlike vir die Vesperdiens
By “Heer, ek het U aangeroep…” sing ons 3 stigiere van die Fees van Pasga en 3
van die Heilige.
Toon 1
O Godgesinde Eftychios,
ná jy deur die snoere van jou alwyse woorde die verstandloses gewurg het,
het jy ‘n salige dood deur verdrinking verduur,
en daardeur die vleeslose draak verwurg.
Smeek daarom dat ons siele vrede
en groot barmhartigheid geskenk mag word.

Ná jy deur genade as allerskone sieraad onder stryders geopenbaar is,
is jy vreugdevol na die bo-wêreldse oorgebring,
om waarlik by die Koning van almal te staan,
saam met al die heilige Magte.
Smeek saam met hulle dat ons siele vrede
en groot barmhartigheid geskenk mag word.

O bewonderenswaardige Martelaar,
met vreugde verwelkom ons luisterryk jou relieke
en terwyl ons die genade van genesing daaruit put,
vereer ons jou met liefde,
en met geloof smeek ons jou dringend:
smeek Christus dat ons siele vrede
en groot barmhartigheid geskenk mag word.

Theotokion (tydens die Apostelvas)
Toon 4
Daar u as waaksame voorbidder
en blywende vertroosting by die Here bekom is, o Alreine,
bring my beproewinge tot rus,
laat die golwe van my armsalige siel tot bedaring kom,
vertroos my hart wat in verdrukkinge verkeer,
smeek ek u, o Jonkvrou
en skenk aan my gees om u op waardige wyse te verheerlik.
Kruistheotokion (tydens die Apostelvas) – Toon 4
Toe die ooilam wat U, die Lam en Herder, gebaar het,
U aan die Kruis sien,
het sy moederlik tot U gespreek:
“My allergeliefde Seun,
is dit hoe die ongehoorsame volk
wat u grootste wonders geniet het, U vergeld?
Maar eer aan u onuitspreeklike, Goddelike selfvernedering, o Mensliewende”
                                         2


Apolitikion – Toon 4

Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Eftychios,
bid tot Christus ons God
dat ons siele gered mag word.
Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 4
Jy het jou stryd goed voleindig,
o wyse Martelaar Eftychios,
en as beloning jou wonderwerke van die God van almal ontvang.
Daarom het ons byeengekom en tereg eer ons jou,
deur jou reliekekis te vereer
wat ons ryklik genade en barmhartigheid skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

U het deur u Goddelike geboortegewing, o Onbevlekte,
die aardgeborenes se sterflike natuur
wat deur die hartstogte bederf is, nuutgemaak,
en almal uit die dood tot die lewe van onverganklikheid opgewek.
Daarom noem ons almal u tereg salig,
o verheerlikte Maagd, soos u geprofeteer het.

Of die Kruistheotokion (op Woensdag- en Vrydagoggende) – Toon 4
O geseënde, al-onskuldige Maagd, Moeder van Christus ons God,
‘n swaard het deur u alheilige siel gegaan,
toe u u Seun en God sien waar Hy uit vrye wil gekruisig word.
Hou nie op om Hom te smeek
dat Hy ons vergewing van oortredinge sal skenk nie.

Sinaksarion
Op die 28ste van vandeesmaand die Gedagtenis aan die Heilige Hiëromartelaar
Eftychios, Biskop van Melitene.
Verse.        Hoe voorspoedig het jy voorspoed behaal, o driemaal-salige,
              deur die Goddelike aandeel te bekom, o Eftychios!
                                         3



Op die 28ste het hulle Eftychios weggeneem.

Op dieselfde dag die Gedagtenis aan die Heilige Martelares Helikonis.

Deur hul heilige gebede, o God, ontferm U oor ons.
