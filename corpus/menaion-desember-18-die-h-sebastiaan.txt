                                          1


Menaion Desember 18 Die Heilige Martelaar Sebastiaan
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Toon 1
Met die kleursel van jou kosbare bloed, o Martelaar,
het jy vir jou ‘n baie waardevolle kleed berei
en daarmee uitgerus bewoon jy nou waarlik die hemelse howe
waar jy by God, die koning oor almal, staan.
Smeek Hom daarom dat ons siele vrede
en groot barmhartigheid geskenk mag word.
Sebastiaan en Zoë, Markus en Marcellinus
het saam met Tiburtius gestry
en golwe van smarte verduur.
Maar nou het hulle hul genestel in die Goddelike rus
waar daar geen pyn is nie.
En daar bid hulle dat ons siele vrede
en groot barmhartigheid geskenk mag word.

O salige onoorwonne Martelare,
op aarde het julle die dinge van die aarde laat vaar
en na die hemele opgegaan,
met jul littekens getooi
en pragtig met julle eerwaardige lydinge versier.
Bid daarom dat ons siele vrede
en groot barmhartigheid geskenk mag word.
Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1

O Albesonge Maagd,
Moses het met sy profetiese oë
die wonder wat in u plaasvind, gesien;
die braambos wat brand sonder om uit te brand.
Want die vuur van die Godheid het u skoot nie verbrand nie, o Reine.
Daarom vra ons u, as Moeder van ons God,
om die wêreld u vrede te skenk.

Of die Kruistheotokion (op Dinsdag- en Donderdagaande) – Toon 1

Toe die Maagd u onregverdige doding sien, o Christus,
het sy in bitter smart tot U uitgeroep:
“My liefste Kind, hoe ly U so onregverdiglik?
Hoe hang U aan die Boom,
U wat die hele aarde bo die waters opgehang het?
                                          2


Laat my, u Moeder en u diensmaagd nie alleen agter nie,
o Weldoener ryk aan barmhartigheid, bid ek U.”

Apolitikion – Toon 4
U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens
Kathisma ná die Derde Ode (wat nog vertaal moet word) – Toon 1
Daar jy oor woorde beskik wat saam met jou stralende lewe flits,
het jy die kuddes gelowiges kragtig na reggelowigheid aangetrek.
Jy het jou verheug om saam met hulle te stry
deur al die boosheid van die tiranne te verduur.
Daarom vier ons vandag jou alheilige gedagtenis
en besing ons jou.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 1

Maria, heilige vat van die Meester,
laat ons opstaan wat in die afgrond van afgryslike wanhoop,
oortredinge en beproewinge verval het,
want u is die verlossing,
die hulp en magtige beskermer van sondaars,
en u red u dienaars.

Of die Kruistheotokion (op Woensdag- en Vrydagoggende) – Toon 1

“O die vreeswekkende wonder!
O die nuwe misterie!
het die reine, al-onskuldige Maagd uitgeroep,
toe sy U, o Heer, aan die Kruis uitgestrek sien.
“O onkreukbare Regter van almal en Woord,
hoe is U as ‘n veroordeelde deur wettelose regters tot ‘n Kruis veroordeel?”

Sinaksarion
Op die 18de van vandeesmaand die Gedagtenis aan die Heilige Martelaar
Sebastiaan en sy metgeselle, te wete, Zoë, Tranquillinus, Nikostratos, Claudius,
Castor, Tiburtius, Castulus, Marcellinus en Markus.
Verse         Daar hy die dwaling van beeldediens verag het,
              word Sebastiaan se liggaam geslaan.
                                         3


             Op die agtiende is Sebastiaan met knuppels geslaan.

             Aan haar hoof die hoogte in opgetrek, bereik Zoë
             in onwelriekende rook die einde van haar lewe.

             “Ja, bestook my heftig met baie klippe,”
             het Tranquillinus van harte uitgeroep.

             Ook hulle by Claudius moet hier bygereken word.
             Ook al het die diepte hul omsluit, het die hemel hul meegevoer.

             Hulle kap die heilige hoof van Tiburtius af,
             terwyl hy uitroep: “U is my God, o Woord van God.”

             Hulle wou Castulus na die kuil van verderf sleep,
             maar daar hy nie toegegee het nie, is hy in ‘n grondkuil gegooi.

             Daar julle soos lanse in die harte van jul vyande vasgesteek is,
             word julle met lanse deurboor, o Markus en Marcellinus.

Op dieselfde dag die Gedagtenis aan die Heilige Martelaar, Ewiotus.
Op dieselfde dag, die Gedatenis aan ons Regverdige vader Florus, Biskop van
Aminsus.
Op dieselfde dag, die Gedagtenis aan die Heilige Martelare Fokas en Hermilus, wat
deur die swaard vervolmaak is.
Op dieselfde dag die Gedagtenis aan die Heilige Martelare Saggéüs die diaken en
Alféüs die Leser, wat in Caearea die stryd gestry het.
Op dieselfde dag die Gedagtenis aan die Heilige Wonderdoener Sofia en die
Inwyding van die eerwaardige kerk van die Hoogheilige Theotokos in Chalkoprateia.
Die Gedagtenis aan ons Regverdige Vader Migael Sincellus, die Belyder.
Deur die gebede van u heiliges, o God, ontferm U oor ons. Amen.
