Die Veranderlike vir die Goddelike Liturgie van die Heilige Johannes
Chrysostomos op Lasarussaterdag

Lied van die Intog

Kom laat ons aanbid…Red, o Seun van God, wat opgestaan het…

Apolitikion – Toon 1

Toe U Lasarus voor u Lyding uit die dode opgewek het,
het U die gemeenskaplike Opstanding bevestig, o Christus God.
Daarom dra ook ons soos die Kinders die oorwinnigstekens
en roep ons tot U, die Oorwinnaar oor die Dood:
“Hosanna in die hoogste,
Geseënd is Hy wat kom in die Naam van die Here.”

Kontakion – Toon 2

Christus, die vreugde van almal,
die Waarheid, die Lig, die Lewe, die Opstanding van die wêreld
het in sy goedheid aan die op aarde verskyn,
en die beeld van die opstanding geword,
terwyl Hy aan almal die Goddelike vergifnis skenk.

In plaas van “Heilige God, Heilige Magtige….”

Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.
Eer aan die Vader…nou en altyd…Amen.
het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.

Prokimenon – Toon 3 (Psalm 26)

Die Here is my lig en my Heiland; vir wie sou ek vrees?
Vers: Die Here is die beskermer van lewe; vir wie sou ek bang wees?

Die Lesing uit die Brief van Paulus aan die Hebreërs (12:28-29; 13:1-8)

Broeders, omdat ons 'n onwankelbare koninkryk ontvang, laat ons dankbaar
wees, en so God welbehaaglik dien met eerbied en vrees. Want onse God is
'n verterende vuur. Die broederliefde moet bly. Vergeet die gasvryheid nie,
want daardeur het sommige, sonder om dit te weet, engele as gaste
geherberg. Dink aan die gevangenes asof julle medegevangenes is, en aan
die wat mishandel word, as mense wat self ook 'n liggaam het. Laat die
huwelik in alle opsigte eerbaar wees en die bed onbesmet; want God sal
hoereerders en egbrekers oordeel. Julle gedrag moet vry van geldgierigheid
wees. Wees tevrede met wat julle het, want Hy het gesê: Ek sal jou nooit
begewe en jou nooit verlaat nie. Daarom kan ons met alle vrymoedigheid sê:
Die Here is vir my 'n Helper, en ek sal nie vrees nie; wat sal 'n mens aan my
doen? Gedenk julle voorgangers wat die woord van God aan julle verkondig
het; aanskou die uiteinde van hulle lewenswandel en volg hulle geloof na.
Jesus Christus is gister en vandag dieselfde en tot in ewgheid.

Halleluja (3x) – Toon 6 (Psalm 92)

Die Here is koning; Hy het Hom met majesteit beklee.
Want Hy het die wêreld gevestig, wat nie sal wankel nie.

Die Lesing uit die Evangelie volgens Johannes (11:1-45)

In daardie tyd was daar 'n man siek, Lasarus van Betánië, die dorp van Maria
en haar suster Martha. En dit was Maria wat die Here gesalf het met salf en
Sy voete afgedroog het met haar hare, wie se broer, Lasarus, siek was. Die
susters het toe na Hom gestuur en gesê: Here, hy vir wie U liefhet, is siek. En
toe Jesus dit hoor, sê Hy: Hierdie siekte is nie tot die dood toe nie, maar tot
die heerlikheid van God, sodat die Seun van God daardeur verheerlik kan
word. En Jesus het Martha en haar suster en Lasarus liefgehad. En toe Hy
hoor dat hy siek is, het Hy twee dae vertoef in die plek waar Hy was. Eers
daarna sê Hy aan die dissipels: Laat ons weer na Judéa gaan. Die dissipels
sê vir Hom: Rabbi, die Jode het onlangs probeer om U te stenig, en gaan U
weer daarnatoe? Jesus antwoord: Is daar nie twaalf ure in die dag nie? As
iemand in die dag wandel stamp hy hom nie, omdat hy die lig van hierdie
wêreld sien. Maar as iemand in die nag wandel, stamp hy hom, omdat die lig
nie in hom is nie. Dit het Hy gespreek; en daarna sê Hy vir hulle: Lasarus, ons
vriend slaap, maar Ek gaan om hom wakker te maak. Sy dissipels sê toe:
Here, as hy slaap, sal hy gesond word. Maar Jesus het gespreek van sy
dood, terwyl hulle gedink het dat Hy van die rus van die slaap spreek. En toe
sê Jesus vir hulle ronduit: Lasarus is dood. En Ek is bly om julle ontwil dat Ek
nie daar was nie, sodat julle kan glo. Maar laat ons na Hom toe gaan. En
Thomas, wat Dídimus genoem word, sê vir sy mededissipels: Laat ons ook
gaan om saam met Hom te sterwe. Toe Jesus dan gekom het, het Hy gevind
dat hy al vier dae in die graf was. En Betánië was naby Jerusalem, omtrent
twee myl daarvandaan. En baie van die Jode het al by Martha en Maria
gekom om hulle oor hul broer te troos. En toe Martha hoor dat Jesus kom, het
sy Hom tegemoetgegaan. Maar Maria het in die huis bly sit. En Martha sê vir
Jesus: Here, as U hier gewees het, sou my broer nie gesterf het nie. Maar
selfs nou weet ek dat alles wat U van God vra, God U sal gee. Jesus sê vir
haar: Jou broer sal opstaan. Martha antwoord Hom: Ek weet dat hy sal
opstaan in die opstanding in die laaste dag. Jesus sê vir haar: Ek is die
opstanding en die lewe; wie in My glo, sal lewe al het hy ook gesterwe; en
elkeen wat lewe en in My glo, sal nooit sterwe tot in ewigheid nie. Glo jy dit?
Sy antwoord Hom: Ja, Here, ek glo dat U die Christus is, die Seun van God,
wat in die wêreld sou kom. En nadat sy dit gesê het, gaan sy en roep Maria,
haar suster, stilletjies en sê: Die Meester is hier en Hy roep jou. Sy het, toe sy
dit hoor, vinning opgestaan en na Hom toe gegaan. En Jesus het nog nie in
die dorp gekom nie, maar was op die plek waar Martha Hom tegemoetgegaan
het. En toe die Jode wat by haar in die huis was en haar getroos het, sien dat
Maria vinnig opstaan en uitgaan, het hulle haar gevolg en gesê: Sy gaan na
die graf om daar te ween. En toe Maria kom waar Jesus was en Hom sien, val
sy aan Sy voete neer en sê vir Hom: Here, as U hier gewees het, sou my
broer nie gesterf het nie. Toe Jesus haar dan sien ween en die Jode wat
saam met haar gekom het, ook sien ween, het Hy geweldig bewoë geword in
Sy gees en Hom ontstel en gesê: Waar het julle hom neegelê? Hulle sê vir
Hom: Here, kom kyk. Jesus het geween. Die Jode sê toe: Kyk, hoe lief Hy
hom gehad het! En sommige van hulle sê: Kon Hy wat die oë van die blinde
man geopen het, nie maak dat hierdie man ook nie gesterf het nie? En Jesus
het weer by Homself geweldig bewoë geword en by die graf gekom. En dit
was 'n spelonk, en 'n steen het daarteen gelê. Jesus sê: Neem die steen weg.
Martha, die suster van die oorledene, sê vir Hom: Here, hy ruik al, want hy is
al vier dae dood. Jesus sê vir haar: Het Ek nie vir jou gesê, as jy glo, sal jy die
heerlikheid van God sien nie? Hulle neem toe die steen weg waar die
oorledene lê. En Jesus het Sy oë opgeslaan en gesê: Vader, Ek dank U dat U
My verhoor het; en Ek weet dat U My altyd verhoor, maar ter wille van die
skare wat rondom staan, het Ek dit gesê, sodat hulle kan glo dat U My gestuur
het. En nadat Hy dit gesê het, het Hy met 'n groot stem geroep: Lasarus, kom
uit! En die oorledene het uitgekom, aan hande en voete met grafdoeke
gebind, en sy gesig was toegedraai met 'n doek. Jesus sê vir hulle: Maak hom
los en laat hom gaan. En baie van die Jode wat na Maria gekom het en
aanskouers was van wat Jesus gedoen het, het in Hom geglo.

In plaas van “Dit is waarlik gepas…” - Toon 8

Laat ons, o volke, die reine Theotokos
op glorieryke wyse vereer.
Sy het die goddelike vuur in haar skoot ontvang
sonder om verbrand te word.
Laat ons haar groot maak
met nimmerswygende lofliedere.

Kommunielied

Uit die mond van kleuters en suigelinge het U lof berei. Halleluja. (Ps.8)

In plaas van “Ons het die ware lig aanskou”

Toe U Lasarus voor u Lyding uit die dode opgewek het,
het U die gemeenskaplike Opstanding bevestig, o Christus God.
Daarom dra ook ons soos die Kinders die oorwinnigstekens
en roep ons tot U, die Oorwinnaar oor die Dood:
“Hosanna in die hoogste,
Geseënd is Hy wat kom in die Naam van die Here.”

Wegsending

Mag Hy wat opgestaan het uit die dode, Christus…
