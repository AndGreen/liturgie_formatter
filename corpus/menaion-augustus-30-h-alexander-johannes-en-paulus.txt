                                        1


Menaion Augustus 30 - Die H. Alexander, Johannes en Paulus, Patriarge
van Konstantnopel

Die Veranderlike vir die Vesperdiens

By “Heer ek het ek U aangeroep…” maak ons voorsiening vir 6 verse en sing die
volgende stigiere:

Toon 4

Heilige tussenganger tussen die Ou en Nuwe Verbond
Profeet en Voorloper, Engel in die vlees,
teregwysing van ongeregtigheid,
spruit uit ‘n dorre skoot, vuurademende mond,
jy het Herodes tereggewys toe hy ongeoorloofde dinge pleeg,
maar omdat hy die teregwysing nie kon verduur nie,
het hy beveel dat jou kop afgekap word
en so is jy, die heilige genot van selfbeheersing,
soos ‘n gereg op ‘n skottel gebring,
waardeur jy die losbandige nog meer bestraf.

‘n Wettelose dogter deur ‘n wettelose moeder aangespoor
vra om u beroemde hoof, deur Engele vereer,
want sy kon die teregwysinge daarvan nie verduur nie.
Toe sy al dansende op haar voete
dit op ‘n skottel aanbied,
het sy gaste se vreugde in rou omskep.
Maar jy, o salige, het die vuilheid van losbandigheid nog meer bestraf,
terwyl jy Christus smeek dat ons siele gered mag word.

Rasend van dronkenskap
word Herodes deur die valse woorde van ‘n dansende vrou bedrieg
en by sy eed voeg hy die onregverdige moord
van jou, die regverdige, o glorieryke Profeet,
maar jou dood het aan hulle wat voor jou gesterf het
duidelik die onsterflikheid verkondig;
want jy het vir dié in die Doderyk ‘n herout en eerste boodskapper geword,
deur die verlossende koms van Christus ons God vooraf bekend te maak.
Smeek Hom om ons siele te red en te verlig.

Van die Heilige Alexander, Johannes en Paulus.

Toon 1

Alsalige Alexander,
jy het ‘n herder van die kerk geword,
                                         2


‘n verdediger van die Ortodoksie,
wat Arius se bluftaal ten gronde gerig het
deur met jou dringende gebede
die Verlosser van almal te smeek.
Smeek Hom nou om ons siele vrede en groot barmhartigheid te skenk.

O eerwaardige Johannes,
jy het die bederf van die vlees gehaat,
en deur selfbeheersing en geloof,
waaksaamheid en belydenis
is jy as aardse engel en hemelse mens bevind.
Smeek Christus om ons siele vrede en groot barmhartigheid te skenk.

O salige Paulus,
jy het waarlik die Goddelike leringe van Paulus duidelik gehoorsaam,
en deur die hoogte van jou deugde
soos hy na die derde hemel opgegaan
waar jy die onuitspreeklike, Goddelike woorde van die Gees gehoor het.
O onwankelbare grondslag van die reggelowiges,
smeek die Verlosser sonder ophou.

Eer aan die Vader en aan die Seun n aan die Heilige Gees.

Toon 6

Tydens die verjaardagvieringe van die skaamtelose Herodes
is die onderneming van die eed aan die ontugtige danseres vervul,
want die hoof van die Voorloper is afgekap
en in ‘n skottel soos ‘n gereg
na hulle wat aan tafel was gebring.
O die haatlike banket,
vervul met goddelose optrede en bloedbesoedeling!
Maar ons noem die Doper salig,
terwyl ons hom tereg eer
as die grootste wat uit vroue gebore is.

Nou en altyd en tot in ewigheid. Amen.

Theotokion - Toon 6

O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
bid saam met die Apostels en al die Heiliges
dat ons siele ontferming mag ontvang.
                                        3


Apostiga uit die Oktoig

Eer aan die Vader en aan die Seun en aan die Heilige Gees.

Toon 4

Herodes het ‘n misdadige verjaardagviering
en ‘n mees skaamtelose banket gehou,
want deur vroulike bandeloosheid betower
en deur ‘n goddelose wellus na vroue aangespoor,
het hy die Voorloper se kop afgekap,
maar nie sy Profetiese tong uitgesny
wat sy dwaasheid bestraf nie.
Hy het onskuldige bloed vergiet
in sy begeerte om sy misdadige sonde te bedek,
maar nie daardeur sy stem wat almal tot bekering oproep stilgemaak nie.
Hy verheug hom in die moord op Johannes die Doper,
maar ons vier met liefde die fees van sy salige slagting.
Want hy het vooraf in die Doderyk gekom om die lewe te verkondig
aan hulle wat in die duisternis en skadu van die dood sit,
naamlik die Sonsopkoms uit die hoogte,
Christus ons God,
wat alleen ryk aan barmhartigheid is.

Nou en altyd en tot in ewigheid. Amen

Theotokion – Toon 4

Bewaar u dienaars van allerhande gevare,
o geseënde Theotokos,
sodat ons u mag verheerlik,
die hoop van ons siele.

Apolitikia

Van die Voorloper – Toon 2

Die gedagtenis van die Regverdiges word met lofliedere gevier,
maar die getuienis van die Here is genoeg vir jou, o Voorloper;
want jy het geblyk om waarlik eerbiedwaardiger as selfs die Profete te wees,
aangesien dit aan jou gegun is om in lopende water Hom te doop wat hulle
verkondig het.
Daarom het jy, na jy vir die waarheid gestry het,
jou verheug om die goeie tyding selfs aan dié in die doderyk bekend te
maak;
dat God in die vlees verskyn het,
                                         4


dat Hy die sonde van die wêreld wegneem en ons sy groot
barmhartigheid skenk.

Van die Heiliges Alexander, Johannes en Paulus

Toon 4

O God van ons vaders,
wat altyd met ons handel volgens u sagmoedigheid,
neem u barmhartigheid nie van ons weg nie,
maar rig ons lewe in vrede,
ter wille van húlle gebede.

Die Veranderlike vir die Mettediens.
(Die Odes moet nog vertaal word)

Na die Derde Ode, die volgende kathismata:
Toon 1

Laat ons die gelowiges met ‘n rein gewete
die Voorloper van Christus, die Doper en Profeet vereer,
as ‘n glorieryke herout, ‘n leermeester van bekering,
en as ‘n alwaaragtige martelaar van die Verlosser.
want toe hy die onbesonnenheid van Herodes bestraf,
is sy kop afgekap.

Eer aan die Vader en aan die Seun en aan die Heilige Gees.

Van die Heiliges Alexander, Johannes en Paulus - Toon 4

Die lamp van die Vaders wat uit drie ligte bestaan,
naamlik Alexander asook Johannes en die glorieryke Paulus,
het die skares gelowiges verlig
deur hulle met die kennis van God te bestraal,
en al die goddeloosheid van die goddeloses te vernietig
deur hul leringe, wysheid en groot vrymoedigheid.

Nou en altyd en tot in ewigheid. Amen.

Theotokion – Toon 4

O onbeskaamde hoop van hulle wat op u vertrou,
wat alleen op bo-natuurlike wyse Christus ons God in die vlees gebaar het,
smeek Hom saam met Johannes die Voorloper
                                       5


om die wêreld versoening van oortredinge te skenk
en aan ons almal hervorming van ons lewens voor die einde.

Kontakion van die Voorloper – Toon 5

Die glorieryke onthoofding van die Voorloper
het deur Goddelike Voorsienigheid geskied,
sodat hy aan dié in die Doderyk die Verlosser se koms kon verkondig.
Laat Herodias daarom weekla
omdat sy om ‘n misdadige moord gevra het,
want sy het nie die Wet van God of die ewige lewe liefgehad nie,
maar iets wat vals en verganklik is.

Sinaksarion

Op die 30ste van vandeesmaand die Gedagtenis aan die Heilige Patriarge van
Konstantinopel, Alexander, Johannes en Paulus die Nuwe.

Op dieselfde dag die gedagtenis aan die heilige wonderdoenende Fantinus.

Op dieselfde dag die Gedagtenis aan die sestien martelare van Thebe.

Op dieselfde dag die ses martelare van Melitene wat vervolmaak is toe hulle in
die see gegooi is.

Deur hul heilige gebede, o God, ontferm U oor ons. Amen.

Eksapostilarion – Toon 2

Die misdadige Herodes
het die heilige, gewyde kop van die Voorloper afgekap,
omdat hy, die dwase, nie sy teregwysinge kon verduur nie.
O die waarlik verskriklike waagmoed!
Laat die ellendeling weekla,
omdat hy ‘n misdadige moord gepleeg het.
Maar ons vier nou op gepaste wyse Christus se Doper
terwyl ons sy kosbare hoof met gesange eer.

Theotokion

Die hele redelike natuur is nie in staat
om die roem te loof van u wat God gebaar het nie;
want u gaan duidelik die hele skepping te bowe.
Maar daar dit na vermoë is,
en nie heeltemal verwerplik nie,
aanvaar daarom ook my allergeringe loflied
                                         6


soos u Seun die weduwee se munstukke aanvaar het.

Vir die verse van die Lofpsalms, stigiere uit die Oktoig

Eer aan die Vader en aan die Seun en aan die Heilige Gees.

Toon 5

O Voorloper van die Verlosser,
ook al het Herodes jou, die herout van die waarheid, vermoor,
is die lamp van jou mond ligstralend,
en dra dit goed soos ‘n fakkel die lig van geloof
vir dié wat in die Doderyk is.
Smeek daarom dat Hy Hom oor ons siele mag ontferm.

Nou en altyd en tot in ewigheid. Amen.

Theotokion

O Meesteres, aanvaar die bedes van u dienaars,
en verlos ons van alle nood en verdrukking.
