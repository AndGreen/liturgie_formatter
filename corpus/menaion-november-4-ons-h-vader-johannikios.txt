                                           1


Menaion November 4 Ons H. Vader Johannikios die Grote en die H.
Hiëromartelare Nikander, Biskop van Mira en Hermaios die Presbiter
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.

Vir die H. Johannikios – Toon 4   (Ὡς γενναῖον ἐν Μάρτυσιν)
Met die pyle van selfbeheersing het jy die vyand gewond
en sy slagordes geplunder.
Daarom het jy die belonings van die oorwinning van Christus Self ontvang
wat jou kragtig versterk het, o Salige.
Smeek Hom dat hulle wat met geloof jou immereerwaardige gedagtenis vier,
van verderf en gevare verlos mag word.

Toe jy tot ‘n hoër vorm van kontemplasie gevorder het, o allersalige,
het jy alle aardse en verganklike dinge veronagsaam,
selfs al het jy in die liggaam agtergebly,
en het jy ‘n onstoflike lewenswyse op aarde verwerf
deur die Goddelike Gees gelei, o befaamde.
Daarom het jy, deurlugtig in geloof,
’n gids, maatstaf en voorbeeld van Monnike geword.

O Godgesinde Johannikios,
deur die Goddelike verligting van die Gees se genadegawes verlig,
is jy tot aan die eindes van die aarde as ligbaken bewys
wat deur jou gebede die smarte van rampspoed
en duisternis van die hartstogte verdryf
en hulle wat jou albefaamde gedagtenis met geloof vier
van allerhande kwale en gevare verlos.

Stigiere van die Hiëromartelare – Toon 2        (Ὅτε, ἐκ τοῦ ξύλου σε)

Deur die voorsienigheid van God
ryk aan oorwinning waarvan jy die naam dra,
het jy dit deur jou dade verseël en bevestig, o Salige.
Want jy het met jou lydsaamheid
teen ‘n skare vyande en ‘n menigte tiranne die stryd gevoer.
Daarom het jy die belonings van die oorwinning verwerf
en met geloof uitgeroep:
Eer aan u onaanvegbare mag, o Mensliewende.

Vandag tydens jou heilige gedagtenis, o wyse Nikander,
laat jy vir ons die mees welriekende salf van genesing opwel,
verdryf jy die slegte reuk van verdrukkinge
en die hartstogte van die liggaam,
en vervul jy met ‘n oorvloed genade
die byeenkoms van almal wat tot Christus uitroep:
U is die onuitputlike salf wat hulle wat U besing
                                          2


met ‘n aangename geur omgeef.

Daar jy oor vrymoedigheid by Christus beskik,
wat alleen verheerlik word in sy Heiliges,
smeek Hom, o Heilige Nikander,
ten behoewe van almal wat met liefde jou gedagtenis vier
en wat dit wat jy vermag het, besing,
sodat ons deur jou gebede deelgenote mag word
van daardie onsegbare Goddelike goeie dinge en van sy heerlikheid.

Eer aan die Vader en aan die Seun en aan die Heilige Gees.

Doksastikon van die Heilige Johannikios - Toon 2

Manmoedig het jy die asketiese wedloop voltooi
en met ywer die hele baan van die deugde afgelê.
Jy het die ongediertes van die hartstogte gedood
en wat volgens die beeld van God is, ongeskonde bewaar.
Jy het ‘n rentmeester van die Gees geword,
het wat nog ver is, vooruit gesien asof dit op hande is
en is as wonderdoener bewys, ons Goddraende Vader Johannikios.
En waar jy nou by die troon van God staan,
bid jy sonder ophou dat ons siele gered mag word.

Nou en altyd en tot in ewigheid. Amen.

Theotokion – Toon 2         (Ὅτε, ἐκ τοῦ ξύλου σε)

Buiten u, o Alreine,
het ons waarlik geen ander sterke toevlug,
toring van krag en onoorwinlike vesting bekom nie,
en tot u neem ons ons toevlug en roep ons uit:
“Help ons, o Meesteres, laat ons nie vergaan nie.
Bewys ons u genade, die rykdom van u heerskappy
en die grootheid van u goedhartigheid.”

Of die Kruistheotokion (op Dinsdag- en Donderdagaande)

Toon 2       (Ὅτε, ἐκ τοῦ ξύλου σε)

Na u baie pyn verduur het deur die kruisiging van u Seun en God,
het u, o Onbevlekte,
met trane en weeklae gekreun:
“O wee, my soetste Kind, hoe ly U onregverdiglik,
U wat die aardgeborenes sedert Adam wil verlos.”
Daarom smeek ons u met geloof, o Alheilige Maagd,
laat Hom barmhartigheid aan ons betoon.

Apostiga – uit die Oktoig
                                           3


Eer aan die Vader en aan die Seun en aan die Heilige Gees.

Doksastikon – Toon 6

O Johannikios,
daar jou denke met liefde vir Christus verwond is,
het jy ‘n hoë berg bestyg,
en veelvuldige genadegawes ontvang
om die siektes te genees
van hulle wat jou ontslaping met liefde besing.

Nou en altyd en tot in ewigheid. Amen.

Theotokion - Toon 6        (Ὅλην ἀποθέµενοι)

O Eerwaardige Alreine Maagd,
deur die reinheid van sy gees het Jesája lank gelede geprofeteer
dat u die Formeerder van die Skepping sou baar.
Want u alleen is van ewigheid af as al-onskuldig geopenbaar.
Daarom smeek ek u:
Reinig my besoedelde hart en maak my ‘n deelgenoot
van u Seun se Goddelike glans, o Jonkvrou,
asook van ‘n plek aan sy regterhand
wanneer Hy, soos geskrywe staan,
sal sit om die hele wêreld te oordeel.

Of die Kruistheotokion (of Dinsdag- en Donderdagaande)

Toon 6       (Ὅλην ἀποθέµενοι)

“Die regters van Israel het U veroordeel
tot ‘n oordeel wat die dood meegebring het, my Seun,
waar hulle U soos een wat veroordeel moet word
voor ‘n regbank laat staan het, o Heiland,
U wat die lewendes en die dooies oordeel,
en hulle bring U voor Pilatus en veroordeel U voor die uitspraak.
O die wetteloses!
En by die aanskoue daarvan word ek verwond en saam met U veroordeel, o Heer.
Daarom is ek van oordeel dat dit beter is om te sterf as om te lewe,”
het die Theotokos met kreune uitgeroep, o enige wat ryk aan barmhartigheid is.

Apolitikion van die Heilige Johannikios – Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Johannikios, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Apolitikion van die Heilige Hiëromartelare – Toon 4
                                          4


Jy het die Apostels se lewenswyse deelagtig geword
en 'n opvolger van hulle trone, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Nikander,
bid tot Christus ons God
dat ons siele gered mag word.


Die Veranderlike vir die Mettediens

Kathisma vir die Heilige Johannikios, ná die Derde Ode van die Kanon (wat nog
vertaal moet)

Toon 3       (Τὴν ὡραιότητα)

Daar jou siel met die liefde van God verwond is, Johannikios,
het jy met ywer die genieting van die wêreld versaak
en jou Meester gevolg.
Daarom, o alsalige, het jy met die dou van die Heilige Gees
die smeltkroes van die hartstogte geblus.
Dus doen jy nou ‘n koordans saam met die Engele
wie se lewe jy nagevolg het.

Eer aan die Vader en aan die Seun en aan die Heilige Gees.

Vir die Hiëromartelare – Toon 3   (Τὴν ὡραιότητα)

Na oorwinning vernoem, het jy ‘n martelaar geword,
die goddelose teenstand van mense oorwin
en hul afgodsbeelde vernietig, o salige Nikander,
en met die glorieryke Hermaios as medestryder,
het jy saam met hom alle folteringe verduur,
en nou ontvang julle jul onsterflike erfdeel,
terwyl julle bid dat ons siele gered mag word.

Nou en altyd en tot in ewigheid. Amen.

Theotokion – Toon 3

My hele lewe het in groot onverskilligheid verbygegaan, o Alreine,
en nou nader ek die tyd van my heengaan
en vrees ek my vyande, o Bruid van God,
dat hulle my siel uitmekaar sal ruk
en my na die put van verderf sal laat gaan,
maar betoon medelye aan u dienskneg, o Jonkvrou,
en verlos my van hul veroordeling.
                                           5


Of die Kruistheotokion (op Woensdag- en Vrydagoggende) – Toon 3

U het deur u Kruisiging ‘n skandelike dood
uit vrye wil verduur, o Medelydende.
Toe sy wat U gebaar het, U sien, o Christus,
is sy verwond, want sy is innerlik verskeur
en het moederlik gejammer.
Wees barmhartig deur haar voorbidding,
om u innige medelye ontwil,
en red die wêreld,
U wat die sonde daarvan wegneem.

Kontakion van die Heilige Johannikios – Toon 8          (Τῇ ὑπερµάχῳ)

Jy het as al-ligtende ster wat oor die aarde straal
en wat hulle wat in die duisternis van die hartsogte verkeer, verlig,
en ‘n baie behulpsame arts van siekes, verskyn,
maar daar jy die genadegawe van genesing ontvang het,
skenk alle genesing aan hulle wat jou daarom vra,
sodat ons mag roep:
Verheug jou, Vader Johannikios

Ikos

Jou deur-God-geïnpireerde lewe en wat jy daarin vermag het,
het soos weerlig in die wêreld gestraal, Alsalige,
al die newels van sielelyding verdryf,
en met onstoflike lig hulle verlig
wat met geloof en liefde dinge van hierdie aard tot jou uitroep:

Verheug jou, behaaglike roem van Monnike; verheug jou, glansende ligbaken van
die wêreld.
Verheug jou, spoedige bemoediging van siekes; verheug jou, onbeweeglike
grondslag van gesondes.
Verheug jou, want jy het die aardse leër verwerp; verheug jou, want jy het die
verganklike vir die hemelse verruil.
Verheug jou, rentmeester van die waarlik Goddelike deugde; verheug jou, doener
van onuitspreeklike wonders.
Verheug jou, vernietiging van allerhande hartstogte; verheug jou, ons allervurige
beskermer.
Verheug jou, allergeredelike redder van almal; verheug jou, toevlug van die hele
wêreld.
Verheug jou, Vader Johannikios.

Sinaksarion

Op die 4de van vandeesmaand die Gedagtenis aan ons Heilige Vader Johannikios
die Grote van Olimpus.

Vers.         Die Woord van God wat die aarde deur sy woord gevestig het,
                                           6


             het Johannikios vanaf die aarde weggeneem.

             Op die 4de het hulle jou graf gegrawe, Johannikios.

Op dieselfde dag die Gedagtenis aan die Heilige Hiëromartelare Nikander, Biskop
van Mira, en Hermaios die Presbiter, wat deur die Heilige Apostel Titus gewy is.

Op dieselfde dag die Gedagtenis aan die Heilige Martelaar Porfirius.

Op dieselfde dag die Verhaal oor die Klaaglied van die Profeet Jeremia aangaande
Jerusalem en die inname daarvan, en aangaande die verbystering van Abimeleg.

Die Gedagtenis aan die Heilige, reggelowige Keiser Johannes Watatzis, wat ook die
Barmhartige genoem is.

Deur die gebede van u Heiliges, o God, ontferm u oor ons. Amen.

Eksapostilarion – Toon 2 (Γυναῖκες ἀκουτίσθητε)

O wyse vader Johannikios,
op verstandige wyse het jy die begeertes van die vlees
aan die heerskappy van die verstand onderwerp,
en daarom die kruin van jou verlange ontvang
en Goddelike heerlikheid bekom.
Hou daarom nie op om vir ons te bid nie, o alsalige.

Eksapostilarion – Toon 2 (Γυναῖκες ἀκουτίσθητε)

Jy is as plant van die alsalige Titus bewys, o Nikander,
deur wie jy as God-verkore Hoëpriester van die stad Mira gesalf is.
Ná jy daar, o alwyse Heilige Vader, saam met Hermaios
jou getuienis om Christus ontwil afgelê het,
heers jy in die hemele.

Theotokion – Toon 2        (Γυναῖκες ἀκουτίσθητε)

Op grond van die verwantskap
kus ek met liefde u alonbevlekte, heilige ikoon
en ken ek met geloof en liefde verering daaraan toe, o al-onskuldige.
Genesinge van siel en liggaam wel daaruit op, o Meesteres,
vir hulle wat u tereg as Theotokos besing.

Die Apostiga vir die Lofpsalms uit die Oktoig.

Die res van die Mettediens en die Wegsending.
7
