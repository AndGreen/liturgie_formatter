                                          1


Menaion Maart 8 Ons H. Vader Theofilaktos, Biskop van Nikomedia

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 1

In gevangenisse bewaak, o Vader Theofilaktos,
is jy ongedeerd bewaar
en as onwankelbare vesting van die Kerk bewys,
onbeweeglik in versoekinge as gevolg van die liste van ketters,
maar bid nou dat ons siele vrede en groot barmhartigheid geskenk mag word.

Toe jy van die aarde heengegaan het,
o salige vader Theofilaktos,
het jy na die hemel opgegaan
en is jy waardig geag om die hemelse tente te bewoon,
vanweë die ballingskap wat jy om Christus ontwil verduur het,
maar bid nou dat ons siele vrede en groot barmhartigheid geskenk mag word.

Waar jy God nou sien, vir sover dit moontlik is,
o allersalige Hiërarg, Vader Theofilaktos,
en deur Hom gesien word,
terwyl jy ‘n meer volledige eenheid met Hom geniet,
en deur aanneming vergoddelik word,
het jy wat alleen begeerlik en salig is, met vreugde ontvang,
waar jy nou saam met die Engele woon.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1

O Albesongene, genees my siel
wat vreeslik siek is vanweë die allerbose hartstogte,
u wat Christus die arts en Verlosser van almal gebaar het,
Hy wat alle siekte genees,
die vyandige duiwel verwond
en ons van die dood bevry het.

Kruistheotokion (op Dinsdag- en Donderdagaande) – Toon 1

“‘n Swaard het my hart deurboor, o my Seun”, het die Maagd gesê
toe sy Christus aan die boom sien hang,
“en dit skeur my, soos Simeon destyds aan my voorspel het.
Maar staan op, o Onsterflike,
en verheerlik u Moeder en diensmaagd saam met U, bid ek U.”
                                          2


Apolitikion – Toon 6

Jy het ‘n verborge lewe gely, o Albefaamde,
maar Christus het jou aan almal as sprekende ligbaken getoon,
toe Hy jou op ‘n noëtiese lampstaander geplaas het,
en Hy het die tafel van die Gees se dogmas in jou hande geplaas.
Verlig ons daardeur.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word) – Toon 8

Ná jy op heilige wyse askese beoefen het, wyse Vader,
is jy as Hiërarg gesalf om die Goddelike Misteries te bedien
vir die redding van siele,
maar toe jy die ikoon van Christus geëer het,
het jy die verdrukkinge van ballingskap verduur
asook langdurige inperking.
Daarom wel jy na jou dood genesinge op,
genees jy lydendes en verlig jy hulle wat sing:
O Hiërarg Theofilaktos, bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion

Onbevlekte, smettelose, hoogonskuldige Meesteres,
wolk van die noëtiese Son,
Goudglansende lampstaander van die Goddelike lig,
verlig met die glans van hartstogteloosheid, bid ek u,
my duister siel wat deur die hartstogte verblind is,
en was my besoedelde hart
met die strome van ootmoed en trane van berou,
sodat ek met liefde tot u mag uitroep:
Bid tot u Seun en God dat vergewing van oortredinge my gegee mag word,
want ek, u onwaardige dienaar, het u as my hoop.

Of die Kruistheotokion (op Woensdag- en Vrydagoggende) – Toon 8

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o lankmoedige Heer,
die afgrond van medelye en bron van goedheid.
                                          3


Wees daarom genadig
en skenk vergewing van oortredinge aan u dienaars
wat u vlekkelose lyding met geloof besing.”

Sinaksarion

Op die 8ste van vandeesmaand die Gedagtenis aan ons Heilige Vader en Belyder
Theofilaktos, Biskop van Nikomedia.

Verse.        Ook uit sy vlees, soos uit sy vaderland, is die Heilige
              Theofilaktos verban, hy wat God as sy bewaarder het.

              Op die 8ste het Theofilaktos gegaan om by God te wees.

Op dieselfde dag die Gedagtenis aan ons Heilige Vader Paulus van Plousias, die
Belyder.

Op dieselfde dag die gedagtenis aan die Heilige Apostel Hermes wat die Apostel
Paulus in sy Brief aan die Romeine vermeld het.

Op dieselfde dag is die Heilige Martelaar Dion deur die swaard vervolmaak.

Op dieselfde dag is die Heilige Dometius in vrede vervolmaak.

Deur hul heilige gebede, o God, ontferm U oor ons. Amen.

Die res van die Mettediens en die Wegsending.
