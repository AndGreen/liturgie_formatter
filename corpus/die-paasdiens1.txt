                                      1


                           Die Paasdiens
Wat in die plaas van die Uurgebede, Komplete en die Middernagdiens vanaf
Pasga tot Helder Saterdag en tydens die Afskeid van Pasga gesê word.

Die priester, geklee in sy eksorasso en epitrachelion, staan op die solea voor
die Heilige Deure met sy gesig na die Ooste en hy maak drie buiginge sonder
om enigiets te sê, en terwyl hy himself seen met die teken van die kruis, roep
hy uit:

Priester     Geseënd is ons God, immer, nou en altyd en tot in ewigheid.

Leser        Amen.


             Christus het opgestaan uit die dode.
             Deur sy dood het Hy die dood vertrap
             en aan hulle in die grafte die lewe geskenk.
             (drie maal)

             Noudat ons Christus se Opstanding aanskou het,
             laat ons die heilige Here Jesus aanbid,
             wat alleen sonder sonde is.
             U Kruis vereer ons, o Christus,
             en u heilige Opstanding besing en verheerlik ons;
             want U is ons God;
             buiten U ken ons geen ander nie:
             ons roep u Naam aan.
             Kom, alle gelowiges,
             laat ons die heilige Opstanding van Christus vereer,
             want kyk, deur die Kruis het daar vreugde oor heel die wêreld
             gekom.
             Terwyl ons die Here altyd loof,
             besing ons sy Opstanding,
             want deur die Kruis vir ons te verduur,
             het Hy die dood deur die dood vernietig.
             (drie maal)

             Die Hipakoï

             Toe die metgeselle van Maria voor die môre kom,
             en die steen van die graf weggerol vind,
             het hulle van die Engel gehoor:
             Waarom soek julle Hom wat in ewige lig woon,
             as ‘n mens onder die dooies?
             Aanskou die doodskleed; maak gou en verkondig aan die
             wêreld,
             dat die Here opgestaan het, nadat Hy die dood gedood het,
             want Hy is die Seun van God, wat die menslike geslag red.
                                    2


           Kontakion

           Ofskoon U neergedaal het in die graf, o Onsterflike,
           het U tog die mag van die Doderyk vernietig,
           en as oorwinnaar opgestaan, o Christus God.
           Vir die mirredraende vroue het U gesê: “Wees bly”
           en vir u Apostles het u vrede gegee,
           U wat aan die gevallenes die Opstanding skenk.

           In die graf met die liggaam,
           en in die onderwêreld met die siel as God,
           in die Paradys saam met die rower,
           en op die troon saam met die Vader en die Gees was U,
           o Christus, die Onomskryfbare, wat alles vervul.

           Eer aan die Vader en aan die Seun en aan die Heilige Gees.

           U graf is lewebringend, waarlik skoner as die Paradys,
           meer glansryk as enige koninklike saal bewys,
           o Christus, die bron van ons opstanding.

           Nou en altyd en tot in ewigheid. Amen.

           Wees bly, o geheiligde, goddelike woonplek van die
           Allerhoogste.
           Want deur u, o Theotokos, is vreugde gegee aan hulle wat roep:
           Geseënd is u onder vroue, o al-onskuldige Meesteres.

           Here, ontferm U. (40x)

           Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Eerbiedwaardiger as die Gerubim
           en onvergelyklik glorieryker as die Serafim,
           het u ongeskonde God die Woord gebaar.
           Ware Theotokos, ons verheerlik u.

           Seën, vader, in die naam van die Here.

Priester   Deur die gebede van ons heilige vaders, Here Jesus Christus
           ons God, ontferm U oor ons en red ons.

Leser      Christus het opgestaan uit die dode.
           Deur sy dood het Hy die dood vertrap
           en aan hulle in die grafte die lewe geskenk.
           (drie maal)
                                      3


[Indien die Paasdiens drie maal gesê word, begin die tweede en derde lesing
daarvan hier, met “Noudat ons Christus se Opstanding aanskou het...” So nie,
gaan die diens voort tot by die Wegsending.]

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Here, ontferm U. (3x)

             Seën, vader.

             Die Wegsending

Priester     Mag Hy wat opgestaan het uit die dode, deur sy dood die dood
             vertrap het en aan hulle in grafte die lewe geskenk het, Christus
             ons ware God, deur die gebede van sy al-onbevlekte, al-
             onskuldige, heilige Moeder, van/deur (N., die gedagtenis van die
             dag), van die heilige (N., aan wie die kerk toegewy is), van die
             heilige en regverdige voorouers van God, Joachim en Anna, van
             (N. Die heilige van die dag) en van al die heiliges, Hom oor ons
             ontferm en ons red, want Hy is goed en mensliewend.

Leser        Amen.
