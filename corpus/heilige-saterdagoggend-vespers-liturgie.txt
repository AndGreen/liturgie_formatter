                                              1

              GROOT EN HEILIGE SATERDAG
                     VESPERS EN DIE GODDELIKE LITURGIE
                     VAN DIE HEILIGE BASILIOS DIE GROTE

Priester      Geseënd is die Koninkryk van die Vader, en van die Seun, en van die Heilige
              Gees, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons Koning!
              Kom, laat ons aanbid en neerval voor Christus self, ons Koning en God!

Psalm 103

Loof die Here, o my siel. O Here my God, U is baie groot. U het U met lof en luister beklee,
U wat U omhul met lig soos met 'n kleed, wat die hemel soos 'n tent uitspan. Wat sy
solders met waters bedek, wat van die wolke sy wa maak, wat wandel op die vleuels van
die winde. Wat sy engele geeste maak, en sy dienaars 'n vuurvlam. Wat die aarde op sy
fondament vestig: dit sal vir ewig nie wankel nie. Die diepte, soos 'n kleed, is sy
bedekking, die waters sal staan op die berge. Van u dreiging sal dit vlug; vir die stem van
u donder sal dit skrik. Dit styg op na die berge, en daal neer na die laagtes, na die plek wat
U daarvoor vasgestel het. 'n Grens het U gestel waaroor dit nie mag gaan nie, en dit sal
nie teruggaan om die aarde te oordek nie. Dit is U wat fonteine uitstuur in die bergklowe,
die waters sal tussen die berge deur loop. Hulle sal al die diere van die veld laat drink, die
wilde esels sal hulle dors daarmee les. By hulle sal die voëls van die hemel nes maak;
tussen die rotse uit sal hulle die stem laat hoor. Hy laat die berge drink uit sy solders, die
aarde sal versadig word met die vrug van u werke. Hy laat gras uitspruit vir die beeste, en
groenigheid tot diens van die mens, om brood uit die aarde voort te bring; en wyn maak
die hart van die mens bly, om sy gesig vrolik te maak met olie; en brood versterk die hart
van die mens. Die bome van die vlakte sal versadig wees, die seders van Libanon wat U
geplant het. Daar sal die mossies nes maak; die huis van die reier troon oor hulle uit. Die
hoë berge is 'n toevlug vir die herte en die rots vir die dassies. Hy het die maan gemaak vir
vaste tye; die son ken sy tyd om onder te gaan. U het die duisternis daargestel en dit was
nag, waartydens al die wilde diere van die bos sal rondloop; jong leeus wat brul om prooi,
en om hul voedsel by God te soek. Die son kom op, en hulle kom bymekaar en sal in hulle
lêplekke gaan slaap. Die mens sal uitgaan na sy werk, en na sy arbeid tot die aand toe.
Hoe groot is u werke, Here. U het hulle almal met wysheid gemaak; die aarde is vol van u
skeppinge. So ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het om daarin
te speel. Hulle almal wag op U, om hulle voedsel te gee op die regte tyd. Wanneer U dit vir
hulle gee, sal hulle dit bymekaarmaak. Wanneer U u hand oopmaak, sal hulle almal met
die goeie gevul word. Wanneer U u aangesig afkeer, sal hulle verskrik raak. U sal hulle
asem wegneem, en hulle sal beswyk, en terugkeer tot hul stof. U sal u Gees uitstuur en
hulle sal geskape word, en U sal die aangesig van die aarde nuut maak. Laat die
heerlikheid van die Here vir ewig wees; die Here sal Hom in sy werke verheug; Hy wat die
aarde aankyk en dit laat bewe, Hy wat die berge aanraak en hulle rook. Ek sal sing tot die
Here solank ek lewe, ek sal psalmsing tot my God solank ek daar is. Mag my oordenking
Hom welgevallig wees, en ek sal my in die Here verbly. Mag die sondaars, en die
                                                2
wettelose van die aarde verdwyn, sodat hulle nie meer sal bestaan nie. Loof die Here, o
my siel.

En weer:

Die son ken sy tyd om onder te gaan. U het die duisternis daargestel en dit was nag.
Hoe groot is u werke, Here. U het hulle almal met wysheid gemaak.
Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

(Die priester se gebede is te vinde aan die einde van hierdie boek)

              DΙΕ VREDESLΙΤΑΝΙΕ

Diaken*       Laat ons in vrede bid tot die Heer.

Volk          Here, ontferm U. En so na elke bede.

Diaken*       Om die vrede van bo en die redding van ons siele, laat ons bid tot die Heer.

              Om vrede vir die hele wêreld, die welsyn van die heilige Kerke van God, en
              die eenheid van almal, laat ons bid tot die Heer.

              Vir hierdie heilige Huis, en vir hulle wat dit met geloof, eerbied en die vrees
              van God betree, laat ons bid tot die Heer.

              Vir die toegewyde, Ortodokse Christene, laat ons bid tot die Heer.

              Vir ons vader, pous en patriarg N., vir ons aartsbiskop en herder N., vir die
              eerbiedwaardige priesterskap, die diakonaat in Christus, vir alle geestelikes
              en die hele volk, laat ons bid tot die Heer.

              Vir die mense van ons land, en vir alle owerhede en magte wat oor ons
              gestel is, laat ons bid tot die Heer.

              Vir hierdie patriargaat en hierdie heilige bisdom, vir alle stede en dorpe, en
              vir die gelowiges wat daar woon, laat ons bid tot die Heer.

              Vir gunstige weer, ‘n oorvloedige opbrengs van die aarde, en tye van vrede,
              laat ons bid tot die Heer.

              Vir reisigers op land, see en in die lug, vir hulle wat siek is en hulle wat ly, vir
              gevangenes en hul verlossing, laat ons bid tot die Heer.

              Om ons bevryding van alle verdrukking, toorn, gevaar en nood, laat ons bid
              tot die Heer.

              Help ons, red ons, ontferm U oor ons en bewaar ons, o God, deur u genade.
                                              3
              Terwyl ons ons alheilige, onbevlekte, hooggeseënde en glorieryke
              Meesteres, die Theotokos en immermaagd Maria, saam met al die heiliges
              gedenk, laat ons onsself en mekaar en ons hele lewe toevertrou aan
              Christus ons God.

Volk          Aan U, o Heer.

Priester      Want U kom toe alle heerlikheid, eer en aanbidding, Vader, Seun en Heilige
              Gees, nou en altyd en tot in ewigheid.

Volk          Amen.

Psalm 140 - Toon 1

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.

[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my sondes.

[A] Saam met mense wat wetteloosheid bedryf, en laat my nie met hulle uitgesoektes een
word nie.

[B] Die regverdige sal my met barmhartigheid tugtig en my betig; maar laat die olie van die
sondaar nie my hoof salf nie.

[A] Want my gebed sal steeds teen hulle begeertes wees; hulle regters is naby die rots
ingesluk.

[B] Hulle sal my woorde hoor, want hulle is soet. Soos 'n kluit grond op die aarde gebreek
word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem nie my siel weg
nie.

[B] Bewaar my van die strik wat hulle vir my gestel het, en die struikelblokke van hulle wat
wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141 (142)
                                              4
[B] Met my stem het ek die Here aangeroep, met my stem het ek die Here gesmeek.

[A] Ek sal my smeking voor Hom uitstort, ek sal my nood voor Hom bekendmaak.

[B] Toe my gees my begewe het, het U my weë geken.

[A] Juis op die pad waarop gegaan het, het hulle heimlik 'n strik vir my gestel.

[B] Ek het na regs gekyk en gesien, maar daar was niemand wat my geken het nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land van die
lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.

1. Lei my siel uit die gevangenis om u Naam in erkentenis te bely.

2. Die regverdige sal op my wag totdat U my beloon

Psalm 129

3. Uit die dieptes het ek U aangeroep, Here. Here, hoor my stem.

Aanvaar ons aandgebede, o Heilige Here,
en skenk ons die vergewing van sondes,
want U alleen het die Opstanding aan die wêreld getoon.

4. Laat u ore let op die stem van my smeking.

Gaan om Sion, o volke, en omsluit haar,
en gee eer in haar aan Hom wat opgestaan het uit die dode,
want Hy is ons God,
wat ons verlos het van ons ongeregtighede.

5. As U, Here, ongeregtighede in gedagte hou, Here, wie sal bestaan? Want by U
   is daar versoening.

Kom, o volke,
laat ons Christus besing en aanbid,
terwyl ons sy Opstanding uit die dode verheerlik,
want Hy is ons God,
wat die wêreld verlos het van die dwaling van die vyand.

6. Om u Naams ontwil het ek op U gewag, Here; my siel het gewag op u
   woord, my siel het gehoop op die Here.

Deur u Lyding, o Christus,
is ons bevry van die lyding van die hartstogte,
                                              5
en deur u Opstanding
is ons verlos van verganklikheid.
O Here, eer aan U.


7. Vanaf die oggendwaak tot die nag, vanaf die oggendwaak, laat Israel
   op die Here vertrou.

Toon 8

Vandag kreun die Doderyk en roep uit:
“Dit sou vir my beter gewees het
as ek nie Hom wat uit Maria gebore is ontvang het nie,
want Hy het my teëgekom en my mag verbreek.
Die bronspoorte het Hy verbrysel.
Die siele wat ek voorheen vasgehou het,
het Hy, as God, laat opstaan.”
Eer, o Here, aan u Kruis en u Opstanding!

8. Want by die Here is die barmhartigheid, en by Hom is daar veel
   verlossing. En Hy sal Israel verlos van al sy ongeregtighede.

Vandag kreun die Doderyk en roep uit:
“Dit sou vir my beter gewees het
as ek nie Hom wat uit Maria gebore is ontvang het nie,
want Hy het my teëgekom en my mag verbreek.
Die bronspoorte het Hy verbrysel.
Die siele wat ek voorheen vasgehou het,
het Hy, as God, laat opstaan.”
Eer, o Here, aan u Kruis en u Opstanding!

Psalm 116

9. Loof die Here, alle nasies, loof Hom alle volke.

Vandag kreun die Doderyk en roep uit:
“My gesag is vernietig.
Ek het ‘n sterfling as een van die dooies ontvang,
maar Hom kan ek glad nie vashou nie,
en ek sal saam met Hom hulle verloor oor wie ek geheers het .
Ek het die dooies van ouds af vasgehou,
maar kyk, Hy wek almal op.”
Eer, o Here, aan u Kruis en u Opstanding!

10. Want sy barmhartigheid is bevestig oor ons, en die waarheid van die
    Here bly tot in ewigheid.

Vandag kreun die Doderyk en roep uit:
“My mag het verdwyn.
Die Herder is gekruisig en Hy het Adam laat opstaan.
Ek is beroof van hulle oor wie ek geheers het.
En almal wat ek in staat was om in te sluk, het ek opgebring.
                                             6
Die Gekruisigde het die grafte leeggemaak.
Die mag van die dood geld nie meer nie.”
Eer, o Here, aan u Kruis en u Opstanding!

Eer aan die Vader en aan die Seun en aan die Heilige Gees.

             Toon 6

Die groot Moses het hierdie dag op mistieke wyse voorafgebeeld,
en gesê: “En God het die sewende dag geseën.”
Want dit is die geseënde Sabbat.
Dit is die dag van rus
waarop die Eniggebore Seun van God
gerus het van al sy werke,
toe Hy die Sabbat gehou het in die vlees
volgens die heilsbestel aangaande die dood.
En toe Hy deur die Opstanding teruggekeer het na wat Hy eens was,
het Hy aan ons die ewige lewe geskenk,
want Hy alleen is goed en mensliewend.

Nou en altyd en tot in ewigheid. Amen..

             Toon 1

Laat ons die Maagd Maria besing,
wat uit die mens stam en die roem is van die hele wêreld,
wat die Meester gebaar het en die poort van die hemel is,
Sy is die loflied van die Liggaamloses
en die sieraad van die gelowiges.
Want sy het geblyk te wees ‘n hemel en tempel van die Godheid.
Sy het die middelmuur van vyandskap afgebreek,
die vrede gebring en die koninkryk geopen.
Daarom deur haar te besit as anker van die geloof,
het ons ook die Here, uit haar gebore, wat vir ons stry.
Hou daarom moed, hou moed, o volk van God,
want Hy Self sal ons vyande bestry,
want Hy is Almagtig.


Die Intog geskied met die Heilige Evangelieboek.

Diaken       Laat ons bid tot die Heer.

Die priester buig sy hoof en sê in 'n gedempte toon

             DIE GEBED VAN DIE INTOG


             Saans en soggens en smiddae loof, prys, dank en bid ons U, o Meester van
             almal, mensliewende Here. Laat ons gebed soos wierook voor u aangesig
             opgaan, en neig nie ons harte tot slegte woorde of bose dade nie, maar red
                                            7
             ons van alles wat ons siele wil roof. Want op U is ons oë, Here, Here, en op
             U het ons ons hoop gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader, Seun en Heilige
             Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:

             Geseënd is die Intog na u heilige plek, immer nou en altyd en
             tot in ewigheid.

Diaken*      Amen.

             Wysheid. Laat ons opstaan.

Danklied by die Aansteek van Lampe

O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Priester     Wysheid.

             DIE EERSTE LESING

Leser        Die Lesing uit Genesis

Priester     Laat ons aandag gee.

Genesis 1:1-13

In die begin het God die hemel en die aarde geskape. En die aarde was sonder vorm en
onafgewerk, en duisternis was oor die diepte, en die Gees van God het oor die water
beweeg. En God het gesê: Laat daar lig wees. En daar was lig. En God het die lig gesien,
dat dit goed was. En God het skeiding gemaak tussen die lig en die duisternis. En God het
die lig dag genoem, en die duisternis het Hy nag genoem. En dit was aand, en dit was
môre, een dag. En God het gesê: Laat daar 'n uitspansel wees tussen die waters, en laat
                                             8
dit skeiding maak tussen waters en waters. En dit was so. En God het die uitspansel
gemaak, en God het skeiding gemaak tussen die water wat onder die uitspansel was en
die water wat bo die uitspansel was. En God het die uitspansel hemel genoem. En God
het gesien dat dit goed was. En dit was aand en dit was môre, 'n tweede dag. En God het
gesê: Laat die water onder die hemel by een bymekaarkomplek versamel word, en laat
die droë land sigbaar word. En dit was so. En die water onder die hemel is by hulle
bymekaarkomplekke versamel, en die droë land het sigbaar geword. En God het die droë
land aarde genoem, en die versamelinge van die waters het Hy seë genoem. En God het
gesien dat dit goed was. En God het gesê: Laat die aarde plantegroei voortbring, wat
saad gee volgens sy soort en gelykenis, en die vrugteboom wat vrug dra, waarvan die
saad in hom is volgens sy soort op die aarde. En dit was so. En die aarde het plantegroei
voortgebring, wat saad gee volgens sy soort en gelykenis, en die vrugteboom wat vrug
dra, waarvan die saad in hom is volgens sy soort op die aarde. En God het gesien dat dit
goed was. En dit was aand en dit was môre, 'n derde dag.

[ DIE TWEEDE LESING: Jesaja 60:1-16
  DIE DERDE LESING:  Exodus 12:1-11]

Priester     Wysheid

             DIE VIERDE LESING

Leser        Die Lesing uit die Profesie van Jona

Priester     Laat ons aandag gee.

Jona 1:1-4:11

Die woord van die Here het tot Jona, die seun van Amathi gekom: Staan op en gaan na die
groot stad Ninevé en preek in haar, want die geroep van haar boosheid het opgegaan tot by
My. En Jona het opgestaan om vanaf die aangesig van die Here na Tarsus te vlug, en hy het
afgegaan na Joppe en daar 'n skip gevind wat na Tarsus vaar en hy het sy reisgeld gegee en
hy het aan boord gegaan om saam met hulle na Tarsus te vaar, vanaf die aangesig van die
Here af weg. Maar die Here het 'n groot wind op die see opgewek, en daar het 'n groot storm
op die see ontstaan, en die skip het gevaar geloop om opgebreek te word. En die matrose het
bang geword en elkeen het na sy god geroep en hulle het die vrag wat op die skip was in die
see gegegooi om van die las daarvan verlos te word. Maar Jona het na die ruim van die skip
afgegaan en geslaap en gesnork. En die kaptein het tot hom genader en vir hom gesê:
Waarom snork jy? Staan op en roep tot jou God, sodat jou God ons mag red en ons nie
vergaan nie. En elkeen het vir die een langs hom gesê: Kom laat ons die lot werp sodat ons
kan uitvind om wie se ontwil hierdie boosheid op ons is. En hulle het die lot gewerp en die lot
het op Jona geval. En hulle het vir hom gesê: Sê vir ons waarom hierdie boosheid op ons is?
Wat is jou werk? En waarvandaan kom jy en waarheen is jy op pad? En uit watter land en
watter volk is jy? En hy het vir hulle gesê: Ek is 'n dienaar van die Here, en ek aanbid die
Here, die God van die hemel, wat die see en die droë land gemaak het. En die manne het
baie bang geword en vir hom gesê: Waarom het jy dit gedoen? Want die manne het geweet
dat hy van die aangesig van die Here af wegvlug, want hy het dit vir hulle vertel. En hulle het
vir hom gesê: Wat moet ons met jou doen, sodat die see om ons heen kan bedaar? Want die
see het was in beroering en het 'n nog groter storm laat opsteek. En Jona het vir hulle gesê:
Neem my en gooi my in die see en die see sal om julle heen bedaar. Want ek weet dat om my
ontwil hierdie groot storm oor julle is. En die manne het probeer om terug te keer na die land,
maar hulle kon nie, want die see was in beroering en het al meer teen hulle opgestaan. En
                                             9
hulle het tot die Here geroep en gesê: Laat ons tog geensins vergaan nie, o Here, weens die
lewe van hierdie man nie, en bring nie regverdige bloed oor ons nie, want U, o Here, het
gedoen, soos U wou. En hulle het Jona geneem en hom in die see gegooi, en die see het stil
geword van sy onstuimigheid. En die manne het die Here met 'n groot vrees gevrees, en 'n
slagoffer vir die Here geoffer, en geloftes gedoen. En die Here het 'n groot walvis beveel om
Jona in te sluk, en Jona was in die ingewande van die walvis vir drie dae en drie nagte. En
Jona het tot die Here sy God gebid uit die ingewande van die walvis, en hy het gesê: In my
benoudheid het ek tot die Here my God geroep en Hy het my verhoor. Uit die buik van die
Doderyk het Hy die stem van my geroep gehoor. U het my in die dieptes van die hart van die
see gewerp en die strome het my omring. Al u branders en u golwe het oor my heengegaan.
En ek het gesê: Ek is weggestoot van u oë af; sal ek tog weer u heilige tempel aanskou? Water
het my omring tot aan die siel toe, die laaste diepte het my omsingel; my hoof het gedaal tot by
die skeidinge van die berge; ek het afgedaal na die aarde waarvan die sluitbalke ewige
versperringe is. Laat my lewe uit die verderf opgaan na U, o Here, my God. Toe my siel my
begewe het, het ek die Here onthou. Mag my gebed tot by U kom, tot by u heilige tempel. Hulle
wat ydele en valse dinge bewaar, het hulle barmhartigheid versaak. Maar ek sal aan U offer
met 'n stem van lof en erkentlikheid. Ek sal aan die Here betaal wat ek beloof het vir my
verlossing. En die Here het aan die walvis bevel gegee en hy het Jona op die droë land
uitgewerp. En die woord van die Here het vir die tweede maal tot Jona gekom en gesê: Staan
op en gaan na die groot stad Ninevé en preek in haar en preek in haar volgens die vorige
boodskap wat Ek tot jou gespreek het. En Jona het opgestaan en na Ninevé gegaan soos die
Here gesê het. En Ninevé was 'n ontsaglike groot stad, drie dagreise ver. En Jona het begin
om in die stad in te gaan omtrent een dagreis ver en het gepreek en gesê: Nog drie dae en
Ninevé sal verwoes word. En die manne van Ninevé het God geglo en 'n vas afgekondig, en
hulle het sakklere aangetrek, van groot tot klein. En die berig het die koning van Ninevé bereik,
en hy het opgestaan van sy troon en sy mantel afgehaal en hom met sakklere omhul en in as
gaan sit. En daar was 'n afkondiging en verklaring in Ninevé vanaf die koning en vanaf sy
edelmanne wat sê: Laat geen mense en diere, vee en skape iets proe nie, of wei nie of water
drink nie. En mense en diere het sakklere aangetrek en hulle het dringend tot God geroep. En
elkeen van hulle het hulle bekeer van sy bose weg en van die ongeregtigheid in hulle hande,
en gesê: Wie weet of God nie berou sal hê en Hom afwend vanaf die toorn van sy woede en
ons nie sal vergaan nie? En God het hulle werke gesien, dat hulle weggedraai het van hulle
bose weë, en God het berou gehad oor die onheil wat Hy gesê het Hy hulle sou aandoen, en
Hy het dit nie gedoen nie. En Jona was baie bedroef en ontstemd, en hy het tot die Here gebid
en gesê: O Here, was dit nie my woorde toe ek nog in my land was nie? Daarom het ek by
voorbaat na Tarsus gevlug, omdat ek geweet het dat U barmhartig en medelydend is,
lankmoedig en groot van barmghartigheid, en een wat berou het oor die kwade. En nou,
Meester, Here, neem my siel van my af weg, want dit is beter vir my om te sterwe as om te
lewe. En die Here het vir Jona gesê: Is jy baie bedroef? En Jona het die stad verlaat en
oorkant die stad gaan sit, en hy het daar vir homself 'n skerm gemaak en daaronder gaan sit,
totdat hy sou sien wat met die stad sou gebeur. En die Here God het bevel gegee aan 'n
pampoenplant en dit het opgekom bo die hoof van Jona om as skadu bo sy hoof te dien, om vir
hom te beskadu teen sy kwellinge. En Jona was baie bly oor die pampoenplant. En God het
teen dagbreek die volgende oggend bevel gegee aan 'n wurm, en dit het die pampoenplant
getref, en dit het verdor. En met sonop het God bevel gegee aan 'n gloeiende warm wind, en
die son het die hoof van Jona getref, en hy het kleinmoedig geword en gewanhoop aan sy
lewe en gesê: Ek is tot die dood toe bedroef. En die Here het gesê: Jy het die pampoenplant
ontsien, waarvoor jy geen swaarkry gely het nie, en wat jy nie grootgemaak het nie, wat in een
nag ontstaan het en in een nag vergaan het. Maar sal Ek nie die groot stad Ninevé ontsien nie,
waarin meer as honderd-en-twintigduisend mense is, wat nie hul regter- en linkerhand
uitmekaar ken nie, en baie vee?
                                             10

[DIE VYFDE LESING:            Josua 5:10-15
DIE SESDE LESING:             Exodus 13:20-22, 14:1-31, 15:1-19
DIE SEWENDE LESING:           Sefánja 3:8a, 9-5
DIE AGSTE LESING:             3 [1] Konings 17:8-24
DIE NEGENDE LESING:           Jesája 61:10-62:5
DIE TIENDE LESING:            Génesis 22:1-18
DIE ELFDE LESING:             Jesája 61:1-9
DIE TWAALFDE LESING:          4 [2] Konings 4:8-37
DIE DERTIENDE LESING:         Jesája 63:11-64:5
DIE VEERTIENDE LESING:        Jeremia 31:31-34


Priester        Wysheid

                DIE VYFTIENDE LESING

Leser           Die Lesing uit die Profesie van Daniël

Priester        Laat ons aandag gee.

Daniël 3:1-88

In die agtiende jaar het koning Nebukadnésar ‘n goue beeld gemaak; sy hoogte was sestig el,
en sy breedte ses el; hy het dit opgerig in die vlakte van Dura, in die land van Babel. En hy het
gestuur om die goewerneurs en die bevelhebbers en die hoofde van provinsies te versamel,
asook die hoofde en prinse, almal in gesagsposisies, en al die heersers van die distrikte, om
na die inwyding van die beeld te kom wat koning Nebukadnésar opgerig het. Toe het die
hoofde van provinsies, die goewerneurs, bevelhebbers, hoofde en groot prinse, almal in
gesagsposisies, en al die heersers van die distrikte bymekaargekom vir die inwyding van die
beeld wat koning Nebukadnésar opgerig het, en hulle het voor die beeld gaan staan. En ‘n
uitroeper het hardop uitgeroep: Julle word aangesê, o volke, stamme en tale, sodra julle
die geluid hoor van die trompet, fluit, siter, luit , harp, doedelsak en van allerande
musiekinstrumente, moet julle neerval en die goue beeld aanbid wat koning Nebukadnésar
opgerig het. En hy wat nie neerval en aanbid nie, sal op daardie uur in die brandende
vuuroond gegooi word. En so het dit dan gebeur, dat toe die volke die geluid van die trompet,
fluit, siter, luit , harp, doedelsak en van allerande musiekinstrumente hoor, het al die volke,
stamme en tale neergeval en die goue beeld wat koning Nebukadnésar gemaak het, aanbid.
Toe het Chaldeeuse manne nadergekom en die Jode by koning Nebukadnésar aangekla en
gesê: Mag die koning vir ewig lewe! U, o koning het ‘n bevel gegee, dat elke mens, wanneer
hy die geluid van die trompet, fluit, siter, luit, harp, doedelsak en van allerande
musiekinstrumente hoor, en nie neerval en die goue beeld aanbid nie, in die brandende
vuuroond gegooi met word. Daar is Joodse manne wat u oor die werke van die land van Babel
aangestel het, Sadrag, Mesag en Abednégo, wat nie u bevel gehoorsaam het nie, en nie u
gode dien nie, en wat nie nie die goue beeld wat u opgerig het aanbid nie. Toe het
Nebukadnésar, toornig en woedend, bevel gegee om Sadrag, Mesag en Abednégo te laat
kom. En hulle is voor die koning gebring. En Nebukadnésar het geantwoord en vir hulle gesê:
Is dit waar, Sadrag, Mesag en Abednégo, dat julle my gode nie dien nie en die goue beeld wat
ek opgerig het nie aanbid nie? As julle dan nou, sodra julle die geluid van die trompet, fluit,
siter, luit, harp, doedelsak en van allerande musiekinstrumente hoor, bereid is om neer te val
en die goue beeld te aanbid wat ek gemaak het, goed; maar as julle nie aanbid nie, sal julle in
dieselfde uur in die brandende vuuroond gegooi word; en wie is die God wat julle uit my hand
                                              11
sal verlos? Sadrag, Mesag en Abednégo het geantwoord en aan koning Nebukadnésar gesê:
Dit is nie vir ons nodig om u hieroor 'n antwoord te gee nie; want ons God, wat ons dien, is in
die hemele, en is in staat om ons uit die brandende vuuroond te verlos, en Hy sal ons, o
koning, uit u hande red; maar so nie, laat dit dan aan u bekend wees, o koning, dat ons nie u
gode dien nie en nie die beeld wat u opgerig het aanbid nie. Toe is Nebukadnésar met woede
gevul en het sy gelaatstrekke verander teenoor Sadrag, Mesag en Abednégo. En hy het bevel
gegee om die oond sewe maal warmer te maak, sodat dit tot die uiterste toe sal brand. En hy
het sy sterktste manne beveel om Sadrag, Mesag en Abednégo te boei en in die brandende
vuuroond te gooi. Toe is daardie manne geboei met hulle mantels, tulbande, broeke en ander
klere aan, en hulle is in die middel van die brandende vuuroond gegooi, aangesien die woord
van die koning oppermagtig was; en die vuuroond is uitermate verhit, sewe maal meer. En
hierdie drie, Sadrag, Mesag en Abednégo, het geboeid in die middel van die brandende
vuuroond geval. En hulle het in die middel van die vlam geloop terwyl hulle God besing en die
Here loof. En Asárja het gaan staan en soos volg gebid; en hy het sy mond in die middel van
die vuur oopgemaak en gesê:

“Lofwaardig is U, Here, die God van ons vaders, en geprys en verheerlik sy u naam tot in
ewigheid. Want U is regverdig in alles wat U aan ons gedoen het, en al u werke is waaragtig,
en u weë is reg en al u oordele is waar, en oordele van waarheid het U uitgeoefen in alles wat
U oor ons gebring het en oor die heilige stad van ons vaders, Jerusalem, want in waarheid en
oordeel het U al hierdie dinge oor ons gebring, vanweë ons sondes. Want ons het gesondig en
ongeregtigheid beoefen deur afvallig te word van U en ons het in alles gesondig en ons het nie
U gebooie onderhou soos U ons beveel het, dat dit met ons goed kan gaan nie. En alles wat U
oor ons gebring het en alles wat U aan ons gedoen het, het U met waaragtige oordeel gedoen
en U het ons oorgegee in die hande van wettelose vyande, mees haatlike afvalliges, en aan 'n
onregverdige koning, die mees bose op die hele aarde. En nou kan ons nie ons monde
oopmaak nie; ons het tot skande en smaad geword vir u dienaars en vir dié wat U eer. Ter wille
van u heilige Naam, moet ons nie vir ewig oorgee nie, en moet nie u verbond ophef nie, en
moet nie u barmhartigheid van ons onttrek nie, ter wille van Abraham u geliefde, en ter wille
van Isak u dienaar, en Israel u heilige; vir wie U gesê het dat U hulle saad sal vermeerder soos
die sterre van die hemel, en soos die sand langs die seestrand. Want, o Meester, ons het
kleiner as al die nasies geword, en op die hele aarde is ons nederig vandag, vanweë ons
sondes. En op hierdie tydstip is daar nie 'n prins nie, nog 'n profeet, nog 'n leier; ook nie
brandoffer nie, nog 'n offerdier, nog 'n offer, nog 'n wierookoffer, geen plek om 'n vrugoffer voor
U te bring en barmhartigheid te vind nie. Maar mag ons aanvaar word met 'n verbryselde siel
en in 'n gees van nederigheid. Soos met brandoffers van ramme en bulle en soos met
tienduisende vet lammers mag ons offer vandag voor u plaasvind, en mag dit agter U volbring
word; want daar is geen skande vir hulle wat op U vertrou nie. En nou volg ons U met ons hele
hart, en ons vrees U, en ons soek u aangesig. Moet ons nie beskaamd laat staan nie, maar
handel met ons volgens u billikheid en volgens die oorvloed van u barmhartigheid. Red ons
volgens u wonderbare werke, en gee eer aan u Naam, o Here. En laat almal wat u dienaars
kwaad aandoen beskaamd gemaak word, en laat hulle van al hulle mag tot skande gemaak
word, en laat hulle krag verbysel word. En laat hulle weet dat U, Here, alleen God is, en heerlik
is in die hele bewoonde wêreld.”

En die dienaars van die koning wat hulle ingegooi het, het nie opgehou om die oond te stook
met nafta, pik, teer en takkies nie. En die vlam het nege-en-veertig el bo die oond uitgegaan.
En dit het deurgebreek en diegene van die Chaldeërs wat dit rondom die oond gevind het
verbrand. Maar die Engel van die Here het saam met Asárja en sy metgeselle in die oond
neergedaal en die vuur se vlam uit die oond geskud. En hy het die binnekant van die oond
gemaak soos 'n vogtige wind wat daardeur waai. En die vuur het hulle glad nie aangeraak nie,
en hulle nie seergemaak nie en hulle nie gepla nie. Toe het die Drie, soos uit een mond, God
                                               12
in die oond besing, geloof en verheerlik, en gesê: Lofwaardig is U, Here die God van ons
vaders, U wat hoogbesing en hoogverhef moet word tot in ewigheid. En geloofd is die heilige
Naam van u heerlikheid, wat hoogbesing en hoogverhef moet word tot in ewigheid. Geloofd is
U in die tempel van u heilige heerlikheid, U wat hoogbesing en hoogverhef moet word tot in
ewigheid. Geloofd is U wat neerkyk op die dieptes, wat sit op die Gerubim, U wat hoogbesing
en hoogverhef moet word tot in ewigheid. Geloofd is U op die troon van heerlikheid van u
koninkryk, U wat hoogbesing en hoogverhef moet word tot in ewigheid. Geloofd is U in die
vastigheid van die hemel, U wat hoogbesing en hoogverhef moet word tot in ewigheid.

Dan sing ons in Toon 6 (Toon 1)

Sing lof tot die Here, en verhef Hom tot in alle ewigheid.

Daarna word die verse van die volgende lied gelees, waarop ons elke keer met bogenoemde
refrein, Sing lof tot die Here..., antwoord.

Loof die Here, alle werke van die Here. Besing en verhef Hom tot in alle ewigheid.

Loof die Here, Engele van die Here, en hemele van die Heer.

Loof die Here, alle waters bo die hemele, en alle kragte van die Heer.

Loof die Here, son en maan, en sterre van die hemel.

Loof die Here, lig en duisternis, en nagte en dae.

Loof die Here, reën en dou, en al die winde.

Loof die Here, vuur en hitte, en koue en hittegolwe.

Loof die Here, dou en sneeu, en ys en koue.

Loof die Here, ryp en sneeu, en weerlig en wolke.

Loof die Here, aarde, berge en heuwels, en alles wat daarop groei

Loof die Here, fonteine, see en riviere, walvisse en alles wat in die waters beweeg.

Loof die Here, voëls van die hemel, wilde diere en vee.

Loof die Here, mensekinders. Laat Israel die Here loof.

Loof die Here, priesters van die Here, dienaars van die Here.

Loof die Here, geeste en siele van die regverdiges, heiliges en nederiges van hart.

Loof die Here, Hanánja, Asárja en Misael.

Loof die Here, Apostels, Profete en Martelare van die Here.

Ons loof die Here, Vader, Seun en Heilige Gees.
                                             13
Ons sing lof tot die Heer en verhef Hom tot in alle ewigheid.

Ons prys, loof en aanbid die Here.

Ons sing lof tot die Heer en verheerlik Hom tot in alle ewigheid.


Vervolgens die Goddelike Liturgie van die Heilige Basilios.

Diaken*      Laat ons bid tot die Heer.

Volk         Here, ontferm U.

             Gebed van die Trisagion

Priester (in 'n gedempte toon)

             Heilige God, wat rus in die heilige plek, wat deur die Serafim met die
             driemaal-heilige uitroep besing, en deur die Gerubim verheerlik, en deur
             alle hemelse Kragte aanbid word: wat die heelal uit die niet tot stand
             gebring het, wat die mens na u beeld en gelykenis geskape, en met al u
             genadegawes getooi het. U gee wysheid en begrip aan dié wat daarom vra,
             en u veronagsaam nie die sondaar nie, maar het bekering vir ons verlossing
             ingestel. U het ons, u nederige en onwaardige dienaars, waardig geag om op
             hierdie oomblik voor die heerlikheid van u heilige altaar te staan, en aan U
             die verskuldigde aanbidding en lofprysing op te dra. Aanvaar, o Meester, ook
             uit die mond van ons, sondaars, die Driemaal-heilige Loflied, en besoek ons
             in u goedheid. Vergewe ons alle opsetlike en onopsetlike oortredinge. Heilig
             ons siele en liggame, en gee dat ons U in heiligheid mag dien al die dae van
             ons lewens. Deur die gebede van die Theotokos en van al die Heiliges, wat
             U van oudsher behaag het.

(hardop)     Want heilig is U, ons God, en tot U stuur ons die lof omhoog, tot die Vader
             en die Seun en die Heilige Gees, nou en altyd,

Diaken* (naderend tot die Heilige Deure en met sy gesig na die Volk)

             en tot in ewigheid.

Volk         Amen.
             Julle almal wat in Christus gedoop is, het julle met Christus
             beklee. Halleluja.
             Julle almal wat in Christus gedoop is, het julle met Christus
             beklee. Halleluja.
             Julle almal wat in Christus gedoop is, het julle met Christus
             beklee. Halleluja.
             Eer aan die Vader en aan die Seun en aan die Heilige Gees, nou en
             altyd en tot in ewigheid. Amen.
             Het julle met Christus beklee. Halleluja.

Diaken*      Kragtig!
                                             14
Volk         Julle almal wat in Christus gedoop is, het julle met Christus
             beklee. Halleluja.

Ook die priester en die diaken sê bg. terwyl hulle drie buigings voor die
Heilige Tafel maak. Daarna sê die diaken vir die priester:

             Beveel, Meester.

Terwyl hulle na die Troon beweeg, sê die priester:

             Geseënd is Hy wat kom in die Naam van die Here.

Diaken       Seën, Meester, die verhewe Troon.

Priester     Geseënd is U op die Troon van heerlikheid van u Koninkryk,
             U wat sit op die Gerubim, immer, nou en altyd en tot in ewigheid. Amen.

             DIE LESINGS UIT DIE NUWE TESTAMENT

Aan die einde van die Trisagion kom die diaken* uit voor die Heilige Deure en sê:

             Laat ons aandag gee.

Priester     Vrede vir almal.

Leser        En vir u gees.

Diaken*      Wysheid.

Leser        Prokimenon in Toon 5

             Laat die hele aarde U aanbid en tot u sing; laat dit sing tot u Naam.

             Vers. Laat die hele aarde juig tot die Here.

Diaken*      Wysheid.

Leser        Die Lesing uit die Brief van Paulus aan die Romeine (6:3-11)

Diaken*      Laat ons aandag gee.

Leser

Broeders, ons almal wat in Christus gedoop is, is in sy dood gedoop. Ons is dus saam met
Hom begrawe deur die doop in die dood, sodat net soos Christus uit die dode opgewek is
deur die heerlikheid van die Vader, ons ook so in ‘n nuwe lewe kan wandel. Want as ons
met Hom saamgegroei het deur die gelykvormigheid aan sy dood, sal ons dit tog ook wees
deur dié aan sy opstanding; aangesien ons dit weet dat ons oue mens saam gekruisig is,
sodat die liggaam van die sonde tot niet gemaak sou word en ons nie meer die sonde sou
dien nie. Want hy wat gesterf het, is geregverdig van die sonde. As ons dan saam met
Christus gesterf het, glo ons dat ons ook saam met Hom sal lewe, omdat ons weet dat
Christus, nadat Hy opgewek is uit die dode, nie meer sterf nie. Die dood heers oor Hom
                                              15
nie meer nie. Want die dood wat Hy gesterf het, het Hy vir die sonde eens en vir altyd
gesterwe; maar die lewe wat Hy leef, leef Hy vir God. So moet julle ook reken dat julle wel
vir die sonde dood is, maar lewend is vir God in Christus Jesus, onse Here.

Priester      Vrede vir u.

Leser         En vir u gees.

Ons sing nie die gebruiklike Halleluja nie, maar die volgende in Toon 7, nadat dit
eers deur die priester gesing is:

Staan op, o God, oordeel die aarde; want U sal erfbesit hê van al die nasies.

Terwyl hy sing beweeg die priester af in die middelste gang van die kerk en strooi hy
lourierblare oor die hele kerk, as 'n teken van die triomf en oorwinning oor die dood.
Hy sing ook die volgende verse uit Psalm 81 (82), terwyl die Volk elke keer antwoord met
“Staan op, o God...”

God het in die vergadering van die gode gestaan; Hy sal gode in hul midde oordeel.

Hoe lank sal julle onregverdig oordeel en die sondige persone aanvaar?

Oordeel vir die wese en die arme; doen reg aan die nederige en behoeftige.

Red die behoeftige en die arme; bevry hom uit die hand van die sondaar.

Hulle het nie geweet en nie verstaan nie; hulle loop rond in duisternis; laat al die
fondamente van die aarde wankel

Ek het gesê: Julle is gode en almal seuns van die Allerhoogste; maar julle sterf soos
mense en julle val soos een van die vorste.

                     Gebed van die Evangelie

Priester (in 'n gedempte toon)

              Laat die suiwer lig van die kennis van U as God in ons harte skyn, o
              mensliewende Meester, en open die oë van ons verstand om u
              Evangelieboodskap te verstaan. Plant in ons die vrees vir u saligmakende
              gebooie, sodat ons, nadat ons alle vleeslike begeertes vertrap het, ons kan
              wend tot ‘n geestelike lewenswyse, deur alles wat U behaag te dink sowel as
              te doen. Want U is die verligting van ons siele en liggame, o Christus
              ons God, en tot U stuur ons die lof omhoog, soos ook tot u beginlose
              Vader, en u alheilige, goeie en lewendmakende Gees, nou en altyd en tot
              in ewigheid. Amen.

Nadat hy die bewieroking voltooi het, sit die diaken die wierookvat weg, en nader hy
die priester met geboë hoof, en, terwyl hy die orarion met sy vingerpunte vashou,
wys hy na die Heilige Evangelieboek waar dit op die Heilige Tafel lê, en sê:

              Seën, Meester, die verkondiger van die Blye Boodskap van die heilige,
              glorieryke Apostel en Evangelis Matthéüs.
                                             16

Die priester seën hom terwyl hy sê:

             Mag God, deur die gebede van die heilige en glorieryke Apostel en
             Evangelis Matthéüs. gee dat u die Blye Boodskap met groot krag sal
             verkondig, tot vervulling van die Evangelie van sy geliefde Seun, ons Here
             Jesus Christus.

Diaken       Amen.

En nadat hy gebuig het, neem hy met eerbied die Heilige Evangelieboek op, en
voorafgegaan deur die lampe, gaan hy deur die Heilige Deure na die Ambon.

Die priester staan voor die Heilige Tafel en terwyl hy weswaarts kyk, roep hy uit:

             Wysheid. Laat ons opstaan. Laat ons luister na die Heilige Evangelie.
             Vrede vir almal.

Volk         En vir u gees.

Diaken*      Die lesing uit die Heilige Evangelie volgens Matthéüs.

Volk         Eer aan U, o Heer, eer aan U.

Priester     Laat ons aandag gee.

Diaken*
   (28:1-20)
   En laat ná die sabbat toe dit begin lig word, teen die eerste dag van die week, kom
   Maria Magdaléna en die ander Maria om na die graf te gaan kyk. En daar kom ‘n groot
   aardbewing, want ‘n engel van die Here het uit die hemel neergedaal en gekom en die
   steen van die opening weggerol en daarop gaan sit. En sy gedaante was soos weerlig
   en sy kleding wit soos sneeu. En uit vrees vir hom het die wagte gebewe en soos
   dooies geword. Maar die engel antwoord en sê vir die vroue: Moenie vrees nie, want
   ek weet julle soek Jesus wat gekruisig is. Hy is nie hier nie, want Hy het opgestaan
   soos Hy gesê het. Kom kyk na die plek waar die Here gelê het; en gaan haastig, sê vir
   sy dissipels: Hy het opgestaan uit die dode en gaan voor julle uit na Galiléa. Daar sal
   julle Hom sien. Kyk, ek het julle dit gesê. En hulle het haastig weggegaan van die graf
   met vrees en groot blydskap, en gehardloop om dit aan sy dissipels te vertel. En terwyl
   hulle op weg was om dit aan sy dissipels te vertel, kom Jesus hulle meteens teë en sê:
   Wees gegroet! Toe kom hulle nader en gryp sy voete en aanbid Hom. En Jesus sê vir
   hulle: Moenie vrees nie. Gaan heen en vertel my broeders dat hulle na Galiléa moet
   gaan; en daar sal hulle My sien. En terwyl hulle op weg was, kom daar sommige van
   die wag in die stad en vertel die owerpriesters alles wat gebeur het. En nadat hulle
   saam met die ouderlinge vergader en raad gehou het, het hulle die soldate baie geld
   gegee en gesê: Julle moet sê: Sy dissipels het in die nag gekom en Hom gesteel terwyl
   ons aan die slaap was. En as dit by die goewerneur gehoor word, sal ons hom tevrede
   stel en maak dat julle sonder sorg is. Hulle het toe die geld geneem en gedoen soos
   hulle geleer was. En hierdie verhaal is versprei onder die Jode, tot vandag toe. En die
   elf dissipels het na Galiléa gegaan, na die berg waar Jesus hulle bestel het. En toe
   hulle Hom sien, het hulle Hom aanbid; maar sommige het getwyfel. En Jesus het nader
   gekom en met hulle gespreek en gesê: Aan My is gegee alle mag in die hemel en op
                                            17
   aarde. Gaan dan heen, maak dissipels van al die nasies, en doop hulle in die Naam
   van die Vader en die Seun en die Heilige Gees; en leer hulle om alles te onderhou wat
   Ek julle beveel het. En kyk, Ek is met julle al die dae tot aan die voleinding van die
   wêreld. Amen.

En nadat die Evangelie klaar gelees is, seën die priester die diaken en sê:

             Vrede vir u.

Volk         Eer aan U, o Heer, eer aan U.

Die priester ontvang die Heilige Evangelieboek, soen dit en maak daarmee
die teken van die Kruis oor die volk, en plaas dit op die Heilige Tafel.

Daarna onderrig die priester die Volk in die Woord van God.

Dan begin die diaken, op sy gebruiklike plek, vervolgens

             DIE GROOT LITANIE

Diaken*      Laat ons sê, met ons hele siel en ons hele verstand, laat ons sê:

Volk         Here, ontferm U.

Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop en herder N.,
             en vir al ons broers en susters in Christus.

             Ook bid ons vir die president van ons land, en vir alle owerhede en magte
             wat oor ons gestel is.

             Ook bid ons om barmhartigheid, lewe, vrede, gesondheid, heil en besoeking,
             vergifnis en kwytskelding van sondes vir die dienaars van God, alle
             toegewyde en Ortodokse Christene, wat in hierdie stad en gemeente woon
             of vertoef, vir die opsieners en lede van hierdie heilige Kerk en vir hulle
             familielede; [en ook vir die dienaars van God N. & N. (hier mag die Diaken
             die name noem van diegene vir wie hy gevra is om te bid) en vir almal wat vir
             ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van hierdie
             heilige Kerk, vir al ons Ortodokse broers en susters wat ons in die rus
             voorafgegaan het, en wat hier en oor die hele wêreld heen vroom ontslape
             lê; [en ook vir die dienaars van God N. & N. (hier mag die diaken die name
                                            18
             noem van diegene vir wie hy gevra is om te bid) en dat hulle al hul
             oortredings, opsetlik sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie werke in
             hierdie heilige en aleerbiedwaardige huis doen, vir hulle wat daarin dien
             en hulle wat sing, en vir die volk hier teenwoordig, wat wag op u groot en
             ryke barmhartigheid.

             Smeekgebed

Priester (in 'n gedempte toon)

             O Here, ons God, aanvaar hierdie vurige smeekbede van u dienaars,
             en wees ons barmhartig na die volheid van u barmhartigheid. Laat u
             deernis op ons neerdaal en op u hele volk wat wag op u ryke barmhartigheid.

(hardop)     Want U is ‘n barmhartige en mensliewende God, en tot U stuur ons
             die lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Hierna mag die diaken* die gebed vir die Katkisante begin.

Op elke bede antwoord die Volk:

             Here, ontferm U.

Diaken*      Katkisante, bid tot die Heer.
             Laat ons, die gelowiges, bid vir die katkiante.
             Dat die Here hulle barmhartig sal wees.
             Dat Hy hulle in die woord van die waarheid sal onderrig.
             Dat Hy die Evangelie van geregtigheid aan hulle sal openbaar.
             Dat Hy hulle met sy Heilige, Katolieke en Apostoliese Kerk sal verenig.
             Red hulle, ontferm U oor hulle, help hulle en bewaar hulle, o God, deur
             u genade.
             Katkisante, buig julle hoofde voor die Heer.

Volk         Voor U, o Heer.

             Gebed vir die Katkisante
             (voor die Ontvouing van die Antimension)

Priester (in 'n gedempte toon)

             Here onse God, wat woon in die hemel en neerkyk op al u werke: Kyk ook
             neer op u dienaars die katkisante, wat die hoof voor U buig en gee hulle u
             ligte juk. Maak hulle gewaardeerde lede van u heilige Kerk. Maak hulle
             waardig vir die Bad van die Wedergeboorte, vergewing van sondes en die
             kleed van onverganklikheid, sodat hulle tot die kennis van U, ons ware God,
             mag kom.
                                             19
(hardop)     Sodat hulle saam met ons u aleerbiedwaardige en verhewe Naam
             mag verheerlik, van die Vader en die Seun en die Heilige Gees, nou
             en altyd en tot in ewigheid.

Volk         Amen.

Die priester vou nou die Antimension oop op die Heilige Tafel.

Diaken*      Alle katkisante, gaan nou uit. Katkisante, gaan uit. Alle katkisante, gaan
             nou uit. Laat geeneen van die katkisante agterbly nie.

             DIE LITURGIE VAN DIE GELOWIGES.

Diaken*      Alle gelowiges, laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons en bewaar ons, o God,
             deur u genade.

Volk         Here, ontferm U.

Diaken*      Wysheid.

             Eerste Gebed van die Gelowiges
             (Na die Ontvouing van die Antimension)

Priester (in 'n gedempte toon)

             U, o Here, het ons hierdie groot misterie van die verlossing getoon.
             U het ons, u nederige en onwaardige dienaars, waardig gemaak om
             bedienaars van u heilige altaar te wees. Maak ons deur die krag van u
             Heilige Gees vir hierdie dienswerk geskik, sodat ons sonder veroordeling
             voor u heilige heerlikheid mag staan, en U ‘n offer van lof mag opdra. Want
             dit is U wat alles in almal bewerkstellig. Gee, Here, dat ons offer, ter wille van
             ons sondes en dié in onkunde deur die volk begaan, vir U aanneemlik en
             welgevallig mag wees.

(hardop)     Want U kom toe alle heerlikheid, eer en aanbidding, Vader, Seun en Heilige
             Gees, nou en altyd en tot in ewigheid.

Volk         Amen.

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons en bewaar ons, o God, deur u
             genade.

Volk         Here, ontferm U.
                                             20
Diaken*      Wysheid. En hy gaan die Heiligdom binne.

             Tweede Gebed van die Gelowiges

Priester (in 'n gedempte toon)

             O God, wat ons geringheid met barmhartigheid en medelye besoek het,
             wat ons, u nederige, sondige en onwaardige dienaars in die teenwoordigheid
             van u heilige heerlikheid gestel het om by u heilige altaar te dien; maak ons
             deur die krag van u Heilige Gees sterk vir hierdie diens, en gee ons 'n woord
             in, sodat ons monde geopen mag word om die genade van u Heilige Gees af
             te roep oor die gawes wat hier neergelê gaan word.

(hardop)     Sodat ons, altyd deur u mag beskerm, tot U die lof omhoog mag stuur,
             tot die Vader en die Seun en die Heilige Gees, nou en altyd en tot in
             ewigheid.

Volk         Amen.

             DIE GERUBYNSE LOFLIED EN
             DIE GROOT INTOG MET DIE GAWES
             VAN DIE BROOD EN DIE WYN

Die Volk begin om die volgende lied stadig en melodieus te sing.
             Laat alle sterflike vlees nou swyg en staan met vrees en huiwering,
             en niks aards in die hart meer dink nie.
             Want die Koning van die Konings
             en die Heer van die heersers tree na vore
             om as offer gedood te word
             en as spys vir die gelowiges gegee te word.
             Amen.
             Voor Hom gaan die Kore van die Engele,
             saam met al die owerhede en die magte, die veelogige Gerubim
             en die sesvlerkige Serafim wat hul aangesig bedek en die lofsang
             uitroep:
             Halleluja! Halleluja! Halleluja!

Terwyl dit gesing word, lees die priester, voor die Heilige Tafel, in gedempte toon

             Die Gebed van die Gerubynse Loflied

             Niemand gebonde deur vleeslike begeertes en genietinge is
             waardig om na U te kom of tot U te nader of U te dien nie,
             o Koning van die heerlikheid, want om U te dien, is groot
             en ontsagwekkend selfs vir die hemelse kragte. Nietemin
             het U, deur u onuitspreeklike en onmeetlike liefde vir die
             mensdom, sonder verandering en dieselfdeblywend mens geword
             en as ons Hoëpriester opgetree, en as Heerser oor almal, die
             bediening van hierdie liturgiese en bloedlose offer aan ons toevertrou.
             Want U alleen, o Here ons God, heers oor die dinge van die
             hemel en van die aarde, U wat gedra word op die troon van die
                                              21
              Gerubim, U wat die Here is van die Serafim en die Koning van
              Israel, U wat alleen heilig is en rus in die Heilige. Daarom
              smeek ek U, U wat alleen goed is en bereid is om te luister:
              Kyk neer op my, u sondige en nuttelose dienskneg, en reinig my
              siel en hart van dit wat my 'n slegte gewete gee, en stel my in staat
              om deur die krag van die Heilige Gees, beklee met die genade van
              die priesterskap, voor hierdie Heilige Tafel van U te staan en
              die misterie van u heilige en vlekkelose Liggaam en kosbare
              Bloed te vier.
              Want met geboë hoof kom ek na U en smeek U: Wend u
              aangesig nie van my af nie en verwerp my nie uit die geledere
              van u kinders nie, maar ag my, u sondige en onwaardige
              dienaar, waardig om U hierdie gawes te offer. Want dit is
              U, Christus ons God, wat offer en geoffer word, wat ontvang en
              uitgedeel word, en tot U stuur ons die lof omhoog, soos ook tot
              u beginlose Vader, en u alheilige, goeie en lewendmakende
              Gees, nou en altyd en tot in ewigheid. Amen.

Na die gebed sê die priester en die diaken drie maal die Gerubynse Loflied, soos volg:

Priester      Laat alle sterflike vlees nou swyg en staan met vrees en huiwering, en niks
              aards in die hart meer dink nie. Want die Koning van die Konings en die
              Heer van die heersers tree na vore om as offer gedood te word en as spys
              vir die gelowiges gegee te word.

Diaken*       Amen. Voor Hom gaan die Kore van die Engele, saam met al die owerhede
              en die magte, die veelogige Gerubim en die sesvlerkige Serafim wat hul
              aangesig bedek en die lofsang uitroep: Halleluja! Halleluja! Halleluja!

Dan neem die priester, of diaken, die wierookvat, en bewierook hy die Heilige Tafel, die
Heiligdom, die vernaamste ikone en die Volk, terwyl hy ietwat by die Heilige Deure
uitbeweeg. Hy sê Psalm 50 in ‘n gedempte toon, behalwe die laaste twee verse wat begin
met “Doen goed, o Here, aan Sion…”. Daarna gaan hy die Heiligdom binne en sit die
wierookvat opsy. Daarna kom hy en die diaken tot voor die Heilige Tafel, waar hulle drie
buigings maak en troparia van berou sê. Hulle soen die antimension en die Heilige Tafel,
buig weer en draai na die Volk en buig hulle hoofde, terwyl hulle “Vergewe my” of
soortgelyke woorde sê.

Hulle gaan na die Heilige Prothesis waar hulle drie buigings maak en die bedekte Heilige
Gawes soen, terwyl hulle elkeen sê:

              O God, reinig my ‘n sondaar, en wees my barmhartig.

Dan sê die diaken vir die priester:

              Hef op, Meester.

Die priester lig die Aer op en plaas dit oor die skouers van die diaken, terwyl hy sê:

              Hef julle hande op tot die Heiligdom en loof die Here.
                                             22
Daarna neem hy die bedekte Heilige Pateen en plaas dit met groot versigtigheid en
eerbied op die hoof van die diaken, terwyl hy self die Heilige Kelk, eweneens bedek,
in sy hande neem.

Wanneer die sangers die eerste deel van die lied voltooi, kom die diaken en die priester by
die noordelike deur van die Heiligdom uit, voorafgegaan deur die vaandels van die
sesvlerkige Engele, die lampe en die wierook, en beweeg hulle langs die noordelike gang
van die tempel af en terug deur die middelste gang, en so doen hulle die Groot Intog,
terwyl hulle beurtelings uitroep:

             Julle almal – mag die Here God aan julle dink in sy Koninkryk
             - immer, nou en altyd en tot in ewigheid.

Die hele gemeente buig hulle hoofde met eerbied, terwyl hulle drie maal in gedempte
toon sê:

             Amen. Dink aan ons, Here, wanneer U in u Koninkryk kom.

Sangers      Amen. En hulle voltooi die Gerubynse Loflied.

Die priester en die diaken gaan die Heiligdom binne.

Die diaken staan regs voor die Heilige Tafel en sê vir die priester terwyl hy binnekom:

             Mag die Here God aan u priesterskap dink in sy Koninkryk,
             immer, nou en altyd en tot in ewigheid.

En die priester, terwyl hy binnekom, sê vir hom:

             Mag die Here God aan u diakenskap dink in sy Koninkryk,
             immer, nou en altyd en tot in ewigheid.

Daarna plaas die priester die Heilige Kelk op die Heilige Tafel, neem hy die Heilige
Pateen by die diaken, en plaas hy dit aan die linkerkant, terwyl hy sê:

             Die edelmoedige Josef het u vlekkelose Liggaam van die
             Kruishout afgehaal, dit in skoon linne met speserye toegedraai,
             en in ‘n nuwe graf neergelê.

Daarna verwyder hy die bedekkings van die Heilige Pateen en die Heilige Kelk
en plaas dit eenkant op die Heilige Tafel. Hy verwyder die Aer vanaf die
skouers van die diaken, bewierook dit en bedek daamee die Heilige Gawes.
Daarna neem hy die wierookvat en bewierook hy drie maal die Heilige Gawes,
terwyl die diaken sê:

             Doen goed, meester.

Priester     Doen goed, Here, aan Sion in u welbehae, en laat die mure van Jerusalem
             gebou word.
             Dan sal U ‘n welbehae hê in ‘n offer van geregtigheid,
             in offergawe en brandoffers; dan sal hulle stiere offer op u altaar.
                                             23
Hy sit die wierookvat weg en sê met geboë hoof vir die diaken:

             Dink aan my, my broer en medebedienaar.

Diaken       Mag die Here God aan u priesterskap dink in sy Koninkryk,
             immer, nou en altyd en tot in ewigheid.

Daarna buig die diaken self ook sy hoof, hou die orarion met die drie vingers
van sy regterhand vas, en sê vir die priester:

             Bid vir my, heilige Meester.

Priester     Die Heilige Gees sal oor u kom, en die krag van die Allerhoogste sal u
             oorskadu.

Diaken       Die Gees self sal saam met ons dien al die dae van ons lewe.
             Dink aan my, heilige Meester.

Priester     Mag die Here God aan u dink in sy Koninkryk, immer, nou en
             altyd en tot in ewigheid.

En die diaken, nadat hy Amen geantwoord het en die priester se regterhand gesoen het,
gaan na buite en staan op sy gebruiklike plek en sê:

             DIE LITANIE VAN DIE KOSBARE GAWES

Diaken*      Laat ons ons smeekgebed tot die Here voleindig.

Volk         Here, ontferm U. En so na elk van die volgende bedes.

Diaken*      Vir die kosbare Gawes wat hier neergelê is, laat ons bid tot die Heer.

             Vir hierdie heilige Huis, en vir hulle wat dit met geloof, eerbied en die vrees
             van God betree, laat ons bid tot die Heer.

             Om ons bevryding van alle verdrukking, toorn, gevaar en nood, laat ons bid
             tot die Heer.

             Help ons, red ons, ontferm U oor ons en bewaar ons, o God, deur u genade.

             Dat die hele dag volmaak, heilig, vreedsaam en sonder sonde mag wees,
             vra ons die Heer.

Volk         Skenk dit, o Heer. En so na elk van die volgende bedes.

Diaken*      Om ‘n engel van vrede, ‘n getroue gids en behoeder van ons siele en
             liggame, vra ons die Heer.

             Om vergifnis en kwytskelding van ons sondes en oortredinge, vra ons die
             Heer.

             Om wat goed en voordelig is vir ons siele, en om vrede vir die wêreld,
                                          24
             vra ons die Heer.

             Dat ons die oorblywende tyd van ons lewe in vrede en boetvaardigheid mag
             voleindig, vra ons die Heer.

             Om ‘n Christelike einde aan ons lewens, vreedsaam en sonder lyding of rede
             tot skaamte, en om ‘n goeie verweer voor die ontsagwekkende regterstoel
             van Christus, laat ons vra.

             Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die heiliges
             gedenk, laat ons onsself en mekaar en ons hele lewe toevertrou aan
             Christus ons God.

Volk         Aan U, o Heer.

             Die Offergebed

Priester (in 'n gedempte toon)

             Here ons God, wat ons geskape en in hierdie lewe geplaas het,
             wat ons die heilsweë getoon en ons die openbaring van die hemelse
             misteries geskenk het: Dit is U wat ons deur die krag van u Heilige Gees
             in hierdie diens gestel het. Laat dit U daarom behaag, Here, dat ons
             dienaars van u Nuwe Verbond, bedienaars van u heilige misteries mag
             word. Aanvaar ons, waar ons u heilige altaar nader, volgens u menigte
             barmhartighede, sodat ons waardig mag wees om U hierdie redelike en
             bloedlose offer op te dra vir ons sondes en dié in onkunde deur die volk
             begaan. Aanvaar dit op u heilige, onstoflike altaar bo die hemele as 'n
             welriekende geur, en stuur ons daarvoor die genade van u Heilige Gees.
             Kyk op ons neer, o God, en slaan ag op hierdie diens van ons, en sien
             dit aan, soos U die gawes van Abel aangesien het, die offerandes van
             Noag, die brandoffers van Abraham, die priesterdiens van Moses en Aåron,
             en die vrede-offers van Samuel. Soos wat U hierdie ware diens van u
             heilige Apostels aanvaar het, aanvaar in u goedheid, Here, dan nou ook
             hierdie gawes uit die hande van ons, sondaars, sodat ons waardig geag
             mag word om onberispelik voor u heilige altaar te dien, en op die
             vreeswekkende dag van u regverdige vergelding die loon van getroue en
             verstandige bestuurders te ontvang.

(hardop)     Deur die ontferming van u eniggebore Seun, met Wie U geloof word,
             saam met u alheilige, goeie en lewendmakende Gees, nou en altyd en
             tot in ewigheid.

Volk         Amen.

Priester     Vrede vir almal.

Volk         En vir u gees.

Priester     Laat ons mekaar liefhê sodat ons eendragtig kan bely.
                                            25
Volk         Vader, Seun en Heilige Gees, Drie-eenheid een in wese en onverdeeld.

Die priester buig drie maal en soen die bedekte Heilige Gawes, terwyl hy in 'n
gedempte toon sê:

             Ek sal U liefhê, Here, my sterkte. Die Here is my vaste fondament, my
             toevlug en my bevryder.

Eweneens staan die diaken op sy plek, buig en soen die Kruis op sy orarion.

Wanneer priesters die Liturgie saam vier, gee hulle hier aan mekaar die vredeskus,
met die senior priester wat sê:

             Christus is in ons midde.

waarop die junior priester(s) antwoord:

             Hy is en sal wees.

Indien daar meer as een diaken dien, soen die een die ander se orarion terwyl
hulle dieselfde woorde sê.

             DIE GELOOFSBELYDENIS

Diaken*      Die deure, die deure. Laat ons in wysheid aandag gee.

Volk         Ek glo in een God, die almagtige Vader,
             die Skepper van die hemel en die aarde, en van alle sigbare en
             onsigbare dinge.
             En in een Here, Jesus Christus, die eniggebore Seun van God,
             gebore uit die Vader voor alle tye.
             Lig uit Lig, ware God uit ware God,
             gebore, nie gemaak nie, een in wese met die Vader, deur Wie alle dinge
             ontstaan het.
             Wat ter wille van ons, mense, en ter wille van ons saligheid neergedaal
             het uit die hemele,
             vlees geword het deur die Heilige Gees en die Maagd Maria en mens
             geword het.
             Wat vir ons gekruisig is onder Pontius Pilatus, en gely het en
             begrawe is,
             en op die derde dag weer opgestaan het, volgens die Skrifte.
             Wat opgevaar het na die hemele en sit aan die regterhand van die
             Vader.
             Wat weer sal kom met heerlikheid om te oordeel die lewendes en die
             dooies. Wie se Koninkryk geen einde sal hê nie.
             En in die Heilige Gees, die Here, die Lewendmaker, wat van die Vader
             uitgaan;
             wat saam met die Vader en die Seun aanbid en verheerlik word; wat
             gespreek het deur die profete.
             En in een Heilige, Katolieke en Apostoliese Kerk.
             Ek bely een doop tot vergewing van sondes.
             Ek verwag die opstanding van die dooies
                                             26
             en die lewe van die toekomende ewigheid. Amen.

Terwyl die geloofsbelydenis gesê word, lig die priester die Aer op en laat dit bo
die kosbare Gawes wapper. By die woorde “wat opgevaar het na die hemele...”,
soen hy die kruis in die middel van Aer, vou dit op en sit dit eenkant neer saam met
die ander bedekkings.

             Die Heilige Anafora.

Diaken*      Laat ons reg staan, laat ons met ontsag staan; laat ons aandag gee,
             sodat ons die heilige offer in vrede mag opdra.

En hy buig en gaan weer die Heiligdom binne.

Volk         Barmhartigheid en vrede: 'n offer van lof.

Priester (terwyl hy die Volk seën)

             Mag die genade van ons Here Jesus Christus en die liefde van God die
             Vader en die gemeenskap van die Heilige Gees met julle almal wees.

Volk         En met u gees.

Priester (terwyl hy sy hande ophef)

             Laat ons ons harte rig na bo.

Volk         Ons rig hulle op die Heer.

Die priester draai na die Ooste en sê:

             Laat ons die Here dank.

Volk         Dit is gepas en reg [om die Vader en die Seun en die Heilige Gees te
             aanbid, die Drie-eenheid, een in wese en onverdeeld].

Priester (in 'n gedempte toon)

             Meester, U wat is, Here, God, Vader, Almagtig, wat aanbid moet word,
             dit is waarlik gepas en reg, en in ooreenstemming met die majesteit
             van u heiligheid om U te prys, U te besing, U te loof, U te aanbid,
             U te dank, U te verheerlik, U, die enige God wat waarlik bestaan;
             om U met 'n gebroke hart en gees van ootmoed hierdie redelike
             aanbidding van ons op te dra. Want dit is U wat ons die kennis van
             u waarheid geskenk het. En wie kan al u magtige dade vertel, u
             lofprysinge laat hoor en al u wondere van elke oomblik verhaal?
             Meester van alles, Heer van hemel en aarde en die hele skepping,
             sienlik en onsienlik, wat sit op die troon van heerlikheid en op die
             dieptes afkyk, sonder begin, onsigbaar, ondeurgrondelik, onbegrens,
             onveranderlik, die Vader van ons Here, Jesus Christus, die groot God
             en Redder, ons hoop; wat die ewebeeld is van u goedheid, die
                                            27
             volmaakte seël van u gelykenis, wat U, die Vader, in Homself openbaar,
             lewende Woord, ware God, Wysheid voor alle tye, Lewe, Heiligmaking,
             Mag, die ware Lig; deur Wie die Heilige Gees openbaar gemaak is,
             die Gees van waarheid, die gawe van aanneming tot kinders, die
             pand van die erfnis wat kom, die eerste vrugte van die ewige goeie
             dinge, die lewendmakende krag, die bron van heiligmaking; deur Wie
             elke redelike en intelligente skepsel bemagtig word, U aanbid en U die
             ewigdurende lofsang omhoog stuur, omdat alle dinge u dienaars is.
             Want Engele, Aartsengele, Trone, Heerskappye, Owerhede, Magte
             en Kragte, en die veelogige Gerubim prys U. Om U staan die Serafim;
             die een het ses vlerke en die ander het ses vlerke, en met twee bedek
             hulle hul gesigte, met twee hul voete, en met twee vlieg hulle terwyl hulle
             mekaar toeroep met nooitswygende stemme en nooit stilwordende
             lofliedere, hulle

(hardop)     wat die oorwinningslied sing, uitroep, jubel en sê:

Volk         Heilig, Heilig, Heilig, Here Sabaoth. Die hemel en die aarde
             is vol van u heerlikheid. Hosanna in die hoogste hemele.
             Geseënd is Hy wat kom in die Naam van die Here.
             Hosanna in die hoogste hemele.

Die diaken* tel die Asterisk op, maak die teken van die Kruis oor die Pateen,
soen dit en lê die eenkant neer.

Priester (in 'n gedempte toon)

             Saam met hierdie salige Kragte, mensliewende Meester, roep ook ons,
             sondaars, en sê: Waarlik heilig is U, ja alheilig, en onmeetlik is die
             majesteit van u heiligheid, en heilig is U in al u werke, want met
             geregtigheid en waaragtige oordeel het U alles vir ons laat geskied:
             Want nadat U stof uit die aarde geneem en die mens gevorm en
             hom met u eie beeld vereer het, o God, het U hom in die Paradys van
             vreugde geplaas, en hom die onsterflike lewe en die genot van die ewige
             goeie dinge beloof as hy u gebooie sou onderhou.

             Maar nadat hy U die ware God, wat hom geskape het, ongehoorsaam
             was, en deur die bedrog van die slang mislei is, en deur sy eie oortredinge
             aan die dood onderwerp is, het U, o God, hom in u geregtigheid uit die
             Paradys verban na hierdie wêreld toe, en hom laat terugkeer na die aarde
             waaruit hy geneem is, terwyl U, in u Christus self, vir hom die verlossing
             deur wedergeboorte bewerkstellig het.

             Want U het U nie vir goed van u skepsel afgewend nie, o Goeie, en nie
             die werk van u hande vergeet nie, maar deur u innige erbarming het U
             hom op baie maniere besoek. U het Profete gestuur, U het kragtige dade
             gedoen deur u heiliges in wie U in elke geslag 'n welbehae gehad het.
             U het tot ons gespreek deur die mond van u dienaars, die Profete,
             wat vir ons die komende verlossing vooraf verkondig het. U het die Wet
             as hulp gegee. U het engele as behoeders aangestel. En toe die volheid
             van die tye gekom het, het U self tot ons gespreek deur u Seun, deur
             wie U die wêreld gemaak het.
                                            28

             Hy wat die afskynsel van u heerlikheid en die afdruksel van u wese is,
             wat alle dinge deur die woord van sy krag dra, het gelykheid aan U,
             God die Vader, nie roof geag nie, maar al is Hy God voor alle ewigheid,
             het Hy op aarde verskyn en onder mense gewoon; en deur vlees
             aan te neem van 'n heilige Maagd, het Hy Homself ontledig, en die gestalte
             van 'n dienskneg aangeneem en gelykvormig geword aan ons
             nederige liggaam, sodat Hy ons gelykvormig aan die beeld van sy
             heerlikheid kan maak.

             Want aangesien die sonde deur die mens in die wêreld gekom het, en
             deur die sonde die dood, het dit u eniggebore Seun, wat in die boesem
             is van U, die God en Vader, behaag om gebore te word uit 'n vrou, die
             heilige Theotokos en immermaagd Maria, om onder die wet gebore te word,
             om die sonde in sy vlees te veroordeel, sodat hulle wat in Adam gesterf
             het in Hom, u Christus, lewend gemaak kan word.

             En nadat Hy in hierdie wêreld geleef het, en voorskrifte vir verlossing
             gegee het, en ons van die dwaling van afgodery weggekeer het, het Hy
             ons tot die kennis van U, die ware God en Vader, gebring, toe Hy
             ons verwerf het vir Homself as sy eie volk, 'n koninklike priesterdom,
             'n heilige volk. En nadat Hy ons met water gereinig, en deur die Heilige
             Gees geheilig het, het Hy Homself gegee as losprys vir die dood
             waardeur ons gebonde was, verkoop onder die sonde. En toe Hy deur die
             Kruis in die Doderyk neergedaal het, sodat Hy alles met Homself kon
             vervul, het Hy die smarte van die dood ontbind.

             En nadat Hy op die derde dag opgestaan het en vir alle vlees die weg
             gebaan het vir die opstanding uit die dode - want dit was nie moontlik dat
             die Oorsprong van die lewe aan verganklikheid onderhewig kon wees nie
             - het Hy die Eersteling van die ontslapenes geword, die Eersgeborene uit
             die dode, sodat Hy in alles onder almal die eerste kon wees. En nadat Hy
             opgevaar het na die hemele, het Hy gaan sit aan die regterhand van u
             Majesteit in die hoogte, Hy wat ook sal kom om elkeen volgens sy werke te
             beloon.

             Maar Hy het ons, as gedagtenisse van sy verlossende lyding, hierdie
             dinge nagelaat wat ons, volgens sy gebooie, voor U gelê het. Want
             net voor Hy uitgegaan het na sy vrywillige en gedenkwaardige en
             lewendmakende dood, in die nag waarin Hy Homself oorgelewer het vir
             die lewe van die wêreld, het Hy brood in sy heilige en onbevlekte hande
             geneem, dit opgedra aan U, sy God en Vader, gedank, dit geseën,
             geheilig en gebreek,

(hardop)     En aan sy heilige Dissipels en Apostels gegee, en gesê: Neem, eet,
             dit is my Liggaam, wat vir julle gebreek word, tot vergifnis van sondes.

Volk         Amen.

Priester (in 'n gedempte toon)

             Net so het Hy die Kelk van die vrug van die wynstok geneem, dit gemeng,
                                            29
             gedank, dit geseën en geheilig,

(hardop)     En aan sy heilige Dissipels en Apostels gegee en gesê: Drink almal daaruit,
             dit is my Bloed van die Nuwe Verbond wat vir julle en vir baie uitgestort
             word, tot vergifnis van sondes.

Volk         Amen.

Priester (in 'n gedempte toon)

             Doen dit tot my gedagtenis, want so dikwels as julle hierdie Brood eet
             en hierdie Beker drink, verkondig julle my dood en bely julle my
             Opstanding. Daarom, Meester, terwyl ons dink aan sy verlossende
             lyding, die lewendmakende Kruis, die drie dae in die graf, die Opstanding
             uit die dode, die Hemelvaart, die Troon aan die regterhand van U,
             God en Vader, en sy glorieryke en ontsagwekkende Wederkoms,

Die diaken* kruis sy hande en hef die Pateen en Kelk op.

Priester (hardop)

             Offer ons U wat aan U behoort, uit wat aan U behoort - in alles en vir alles

Volk         prys ons U, loof ons U, dank ons U, o Here, en bid ons tot U,
             o ons God.

Die priester buig sy hoof met groot toewyding en sê in 'n gedempte toon:

             Daarom, Alheilige Meester, waag ook ons om u heilige altaar te nader,
             ons, u sondige en onwaardige dienaars, wat nie vanweë ons geregtigheid
             nie – ons het immers niks goed gedoen op aarde nie - maar vanweë u
             barmhartighede en medelye, wat U ryklik oor ons uitgestort het, waardig
             geag is om die liturgie by u heilige altaar te vier, en noudat ons die
             antitipes van die heilige Liggaam en Bloed van u Christus neergelê
             het, bid ons U en smeek ons U, o Heilige van die Heiliges, dat u Heilige
             Gees in u welgevallige goedheid oor ons mag kom, en oor hierdie
             neergelegde Gawes, om dit te seën, te heilig

Die diaken wys na die heilige Brood met sy orarion en sê in 'n gedempte toon:

             Seën, meester, die heilige Brood.

Die priester staan regop, seën die heilige Brood en sê:

             en hierdie Brood te openbaar as die kosbare Liggaam van ons Here
             en God en Verlosser, Jesus Christus.

Diaken       Amen.

Die diaken wys na die Kelk met sy orarion en sê in 'n gedempte toon:

             Seën, meester, die Heilige Beker.
                                             30

Die priester seën die Heilige Kelk en sê in 'n gedempte toon:

             En hierdie Beker as die kosbare Bloed van ons Here en God en Verlosser,
             Jesus Christus.

Diaken       Amen.

Die diaken wys na beide die Heilige Dinge en sê:

             Seën beide die Heilige Dinge, Meester.

Die priester seën beide die Heilige Dinge en sê:

             Wat uitgestort is vir die lewe en verlossing van die wêreld.

Diaken       Amen, [Amen, Amen].

Beide buig in aanbidding, en die priester sit die gebed in 'n gedempte toon voort:

             En verenig ons almal wat aan die een Brood en Beker deel het met
             mekaar vir die gemeenskap van die een Heilige Gees, en laat nie een
             van ons tot oordeel of veroordeling deel hê aan die heilige Liggaam
             en Bloed van u Christus nie, maar sodat ons barmhartigheid en genade
             mag vind saam met al die Heiliges wat U van oudsher behaag het,
             voorvaders, vaders, patriarge, profete, apostels, predikers, evangeliste,
             martelare, belyders, leraars en elke regverdige gees wat in die geloof
             tot volmaaktheid gekom het.

Terwyl hy die Heilige Tafel vanaf die voorkant bewierook sê die priester hardop:

             Veral vir ons alheilige, onbevlekte, hooggeseënde, glorieryke Meesteres, die
             Theotokos en immermaagd Maria.

Volk         Oor u, begenadigde,
             verheug die hele skepping hom,
             die engeleskaar en die menslike geslag,
             u, geheiligde tempel en geestelike paradys,
             die roem van maagde, uit wie God vlees aangeneem het
             en ‘n kind geword het,
             hoewel Hy God voor alle tye is.
             U skoot het Hy sy troon gemaak,
             wyer as die hemele.
             Oor u, begenadigde, verheug die hele skepping hom:
             Eer aan u.

Die priester gee die wierookvat aan die diaken wat die Heilige Tafel rondomheen
bewierook en terselfdertyd die ontslapenes gedenk wat hy in gedagte het,
terwyl die priester in 'n gedempte toon voortgaan:

             Vir die heilige Johannes, Profeet, Voorloper en Doper, die heilige,
             roemryke en alomgeprese Apostels, die heilige N. wie se gedagtenis ons
                               31
vier, en al u Heiliges. Besoek ons, o God, ter wille van hulle gebede.

En dink aan almal wat ontslaap het in die hoop op die opstanding tot die
ewige lewe, (N. & N.), en skenk hulle rus daar waar die lig van u
aangesig oor hulle waak.

Verder bid ons U: Dink aan u Heilige, Katolieke en Apostoliese Kerk,
wat tot aan die eindes van die aarde versprei is, en skenk vrede aan
haar, wat U deur die kosbare Bloed van u Christus bekom het, en
versterk hierdie heilige huis tot aan die voleinding van die wêreld.

Dink, Here, aan hulle wat U hierdie gawes gebring het, en aan hulle
vir wie en deur wie en ter wille van wie hulle dit gebring het. Dink, Here,
aan hulle wat vrug dra en goed doen in u heilige Kerke en aan hulle
wat aan die armes dink. Beloon hulle met u ryke, hemelse genadegawes.
Skenk hulle in die plek van die aardse die hemelse gawes, in die plek van
die tydelike die ewige, en in die plek van die verganklike die onverganklike.

Dink, Here, aan hulle wat hulle in woestyne, berge, spelonke en holtes
in die aarde bevind. Dink, Here, aan hulle wat in maagdelikheid,
godvresendheid, en askese 'n eerbiedwaardige lewe lei.

Dink, Here, aan ons [allervrome en -getroue] regering, wat U daar gestel
het om oor die aarde te regeer. Kroon hulle met 'n wapen van waarheid,
met 'n wapen van welbehae. [Beskadu hulle hoof in die dag van stryd,
versterk hulle arm, hef hulle regterhand op, versterk hulle gesag,
onderwerp al die barbaarse, oorlogsugtige volke aan hulle.]
Skenk hulle 'n diepe en blywende vrede. Spreek ten behoewe van u Kerk
en u hele volk goeie dinge in hulle harte, sodat ons in hul vrede, in alle
godvrugtigheid en heiligheid, 'n rustige en stil lewe mag lei.

Dink, Here, aan alle owerhede en magte wat oor ons gestel is. Bewaar dié
wat goed is deur u goedheid. Maak deur u goedhartigheid dié wat boos is
goed.

Dink, Here, aan die mense hier teenwoordig, en aan hulle wat om
goeie redes afwesig is, en ontferm U oor hulle en oor ons, volgens die
menigte van u barmhartighede. Vul hulle skure met alles wat goed is;
bewaar hulle huwelike in vrede en eensgesindheid; koester die jong
kinders; onderrig die jeug; ondersteun die bejaardes; vertroos die
moedeloses; versamel die wat verstrooi is; bring hulle terug wat dwaal,
en verenig hulle met u heilige Katolieke en Apostoliese Kerk.

Bevry hulle wat deur onreine geeste gekwel word; vaar saam met hulle
wat op see is; vergesel hulle wat op reis is; tree in die bresse vir
weduwees en beskerm die wese; bevry die gevangenes; genees die
siekes. Dink, o God, aan hulle wat tereg staan, wat in dwangarbeid,
ballingskap, bitter slawerny, en enige verdrukking, nood en benarde posisie
verkeer, en aan almal wat smeek om u groot medelye; aan hulle wat ons
liefhet en ons haat, en hulle wat ons, onwaardig soos ons is, gevra het
                                            32
             om vir hulle te bid. Dink, Here ons God, aan u hele volk, en stort u ryke
             barmhartigheid op almal uit, en verwesenlik vir almal hul bedes wat tot hul
             redding sal lei.

             En aan hulle aan wie ons nie gedink het nie, weens onwetendheid of
             vergeetagtigheid of die menigte name, dink U self aan hulle, o God,
             want U weet wat elkeen se ouderdom en naam is en ken elkeen vanaf sy
             moeder se skoot. Want U, Here, is die hulp van die hulpeloses, die hoop
             van die wanhopiges, die redder van die stormgeteisterdes, die hawe
             van die seevaarders, die geneesheer van die siekes. Wees U self alles
             vir almal, U wat elke persoon ken, sy bede, huis en behoefte. Bewaar, Here,
             hierdie stad/dorp en alle stede en lande van hongersnood, plae,
             aardbewings, oorstromings, brande, die swaard, invalle deur vyande en
             burgeroorlog.

(hardop)     In die eerste plek, dink, Here, aan ons aartsbiskop en herder N., en gee dat
             hy ter wille van u heilige Kerke nog lank in vrede, ongedeerd, geëerd,
             en in goeie gesondheid die Woord van u waarheid reg mag verkondig.

Die diaken staan by die Heilige Deure en lees die Diptieke van die Lewendes,
en roep dan uit:

             En hulle wat elkeen in gedagte het, en die hele mensdom.

Volk         En die hele mensdom.

Die priester bid vervolgens in 'n gedempte toon:

             Dink, Here, aan alle Ortodokse biskoppe, wat die woord
             van u waarheid reg verkondig. Dink, Here, volgens die menigte van u
             barmhartighede ook aan my, u onwaardige dienaar, vergewe my
             alle oortredinge, opsetlik sowel as onopsetlik. En weerhou nie die
             genade van u Heilige Gees vanweë my sondes van die neergelegde
             Gawes nie. Dink, Here, aan die priesterskap, die diakonaat in Christus,
             en alle gewydes en monnike-ordes. En laat nie een van ons wat om U
             heilige altaar staan tot skande word nie.

             Besoek ons in u goedhartigheid, Here. Openbaar Uself aan ons in u
             ryke ontferming. Skenk ons matige en heilsame seisoene. Skenk milde
             reëns op die aarde sodat dit vrug kan dra. Seën die kroon van die jaar
             met u goedheid. Maak 'n einde aan die skeuringe in die Kerke. Blus die
             oproerigheid van die nasies. Maak 'n spoedige einde aan die opstande
             van die ketterye deur die krag van u Heilige Gees. Neem ons almal op
             in u Koninkryk, deur ons as kinders van die lig, en kinders van die dag
             te verklaar. En skenk ons u vrede en u liefde, o Here, ons God. Want U
             het ons alles gegee.

(hardop)     En gee dat ons met een mond en een hart u alroemryke en verhewe Naam
             mag verheerlik en besing, van die Vader en die Seun en die Heilige Gees,
             nou en altyd en tot in ewigheid.

Volk         Amen.
                                            33
Die priester seën die Volk met sy hand en sê:

             En die barmhartigheid van ons grote God en Saligmaker, Jesus Christus,
             sal met julle almal wees.

Volk         En met u gees.

             DIE VOORBEREIDING VIR DIE HEILIGE KOMMUNIE

             DIE LITANIE VOOR DIE GEBED VAN DIE HERE.

Die diaken kom uit en staan op sy gebruiklike plek.

Diaken*      Noudat ons al die heiliges gedenk het, laat ons keer op keer in vrede bid
             tot die Heer.

Volk         Here, ontferm U. En so na elk van die volgende bedes.

Diaken*      Vir die kosbare Gawes wat neergelê en geheilig is, laat ons bid tot
             die Heer.

             Dat ons mensliewende God dit op sy heilige, onstoflike Altaar bo
             die hemele mag aanvaar as 'n welriekende geestelike geur, en ons
             daarvoor sy goddelike genade en die gawe van die Heilige Gees
             mag stuur, laat ons bid.

             [Om ons bevryding van alle verdrukking, toorn, gevaar en nood, laat ons
             bid tot die Heer.

             Help ons, red ons, ontferm U oor ons en bewaar ons, o God, deur u genade.

             Dat die hele dag volmaak, heilig, vreedsaam en sonder sonde mag wees,
             vra ons die Heer.

Volk         Skenk dit, o Heer. En so na elk van die volgende bedes.

Diaken*      Om ‘n engel van vrede, ‘n getroue gids en behoeder van ons siele en
             liggame, vra ons die Heer.

             Om vergifnis en kwytskelding van ons sondes en oortredinge, vra ons die
             Heer.

             Om wat goed en voordelig is vir ons siele, en om vrede vir die wêreld,
             vra ons die Heer.

             Dat ons die oorblywende tyd van ons lewe in vrede en boetvaardigheid
             mag voleindig, vra ons die Heer.

             Om ‘n Christelike einde aan ons lewens, vreedsaam en sonder lyding of rede
             tot skaamte, en om ‘n goeie verweer voor die ontsagwekkende regterstoel
             van Christus, laat ons vra.]
                                            34
             Noudat ons gevra het vir die eenheid van die geloof en die gemeenskap
             van die Heilige Gees, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester (in 'n gedempte toon)

             Ons God, die God van verlossing, leer ons om U op waardige wyse
             te dank vir u weldade wat U ons bewys het en steeds bewys.
             Aanvaar U, ons God, hierdie Gawes en reinig ons van alle smet na
             liggaam en gees, en leer ons om in u vrees heiligheid te volbring,
             sodat ons met die getuienis van 'n rein gewete deel van u geheiligde
             dinge mag ontvang, en een mag word met die heilige Liggaam
             en Bloed van u Christus. En wanneer ons dit op waardige wyse
             ontvang het, mag Christus in ons harte woon, en ons 'n tempel
             van u Heilige Gees word. Ja, ons God, laat nie een van ons
             skuldig wees aan hierdie ontsagwekkende, hemelse misteries,
             of vanweë onwaardige deelname daaraan na siel of liggaam swak
             word nie. Maar gee dat ons, totdat ons ons laaste asem uitblaas, op
             waardige wyse deel mag ontvang van u heilige dinge, as voedsel vir
             die pad van die ewige lewe, en as aanvaarbare verweer voor die
             ontsagwekkende regterstoel van u Christus, sodat ook ons saam met al
             die Heiliges wat U van oudsher behaag het, deelgenote mag word aan
             die ewige goeie dinge, wat U, Here, voorberei het vir hulle wat U liefhet.

(hardop)     En ag ons waardig, o Meester, om U, die hemelse God, met vrymoedigheid
             en sonder vrees vir veroordeling, te durf aanroep as Vader, en te sê:

Volk         Onse Vader, wat in die hemele is,
             laat U Naam geheilig word;
             laat U Koninkryk kom;
             laat U wil geskied, soos in die hemel, net so ook op die aarde.
             Gee ons vandag ons daaglikse brood;
             en vergeef ons ons skulde, soos ons ook ons skuldenaars vergewe.
             En lei ons nie in versoeking nie, maar verlos ons van die bose.

Priester (hardop)

             Want aan U behoort die Koninkryk, en die krag, en die heerlikheid,
             aan die Vader en die Seun en die Heilige Gees, nou en altyd en tot in
             ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.
                                               35
Priester (in 'n gedempte toon)

              O Meester, Here, Vader van ontferming, God van alle vertroosting,
              seën, heilig, bewaar, bevestig en versterk hulle wat die hoof voor U
              gebuig het; weerhou hulle van enige bose daad, verbind hulle tot elke
              goeie daad, en maak hulle waardig om sonder veroordeling, tot vergifnis
              van sondes en tot gemeenskap van die Heilige Gees, aan hierdie
              vlekkelose en lewendmakende Misteries van U deel te hê.

(hardop)      Deur die genade, medelye en mensliewendheid van u eniggebore
              Seun, met Wie U geloof word, saam met u alheilige, goeie en
              lewendmakende Gees, nou en altyd en tot in ewigheid.

Volk          Amen.

Priester (in 'n gedempte toon)

              Wend U tot ons, Here Jesus Christus ons God, vanuit u heilige woning,
              vanaf die troon van heerlikheid van u Koninkryk, en kom heilig ons,
              U wat saam met die Vader in die hemel sit en hier onsigbaar by ons
              aanwesig is. En verwerdig U om ons deur u magtige hand deelname
              aan u vlekkelose Liggaam en kosbare Bloed te gee, en deur ons aan
              u hele volk.

Daarna maak die priester, en die diaken op sy gebruiklik plek, drie buigings terwyl hulle
in 'n gedempte toon sê:

              O God, reinig my sondaar en wees my barmhartig.

Diaken*       Laat ons aandag gee!

Die priester hef die Heilige Brood op en roep hardop uit:

              Die Heilige Dinge vir die heiliges!

Volk          Een is Heilig, een is Heer: Jesus Christus, tot eer van God die Vader.
              Amen.

              DIE GODDELIKE KOMMUNIE VAN DIE GEESTELIKES
              EN DIE VOLK

Hierna begin die sangers om die kommunievers te sing.

              Die Here is gewek soos een wat slaap, en Hy het opgestaan en ons
              gered. Halleluja.

Die diaken betree die Heiligdom, bind sy orarion in 'n kruisvorm, gaan staan
regs van die priester en sê:

              Breek, Meester, die Heilige Brood.

Die priester verdeel dit in vier dele en sê:
                                                36

              Gebreek en gedeel word die Lam van God, wat gebreek word, dog nie
              verdeel word nie, wat altyd geëet word, dog nooit opraak nie,
              maar dié wat daaraan deel het, heilig.

Hy plaas dit in die vorm van 'n kruis op die Heilige Pateen, soos volg:



                                   IC

                            NI           KA

                                   XC

Die diaken wys na die Heilige Kelk met sy orarion, en sê:

              Meester, vul die heilige Beker.

Die priester neem die deeltjie wat met die IC- stempel gemerk is, maak die teken van die
Kruis oor die heilige Kelk en plaas die binne-in die Kelk, terwyl hy sê:

              Die volheid van die Heilige Gees.

Diaken        Amen.

Hy neem die warm water en sê vir die priester:

              Meester, seën die warm water.

Die priester seën dit, terwyl hy sê:

              Geseënd is die gloed van u heilige dinge, immer, nou en altyd en tot in
              ewigheid. Amen.

Die diaken* giet die warm water in die Heilige Kelk in die vorm van 'n kruis,
en sê:
             Die gloed (van geloof, vol) van die Heilige Gees. Amen.

              Gebede deur die geestelikes gesê voor Kommunie.

1.            Ek glo en bely, Here, dat U waarlik die Christus is, die Seun van die lewende
              God, wat in die wêreld gekom het om sondaars, van wie ek die vernaamste
              is, te red. Ek glo ook dat dit waarlik u vlekkelose Liggaam is,
              en dit waarlik u kosbare Bloed. Daarom smeek ek U: ontferm oor my,
              en vergeef my oortredinge, opsetlik en onopsetlik, in woord en in daad,
              bewus of onbewus begaan. En ag my waardig om, sonder om
              veroordeel te word, deel te hê aan u vlekkelose Misteries, tot vergifnis
              van my sondes en die ewige lewe.

2.            Kyk, ek nader tot Goddelike Kommunie.
              My Skepper, brand my nie deur my deelname nie,
                                            37
             Want U is 'n vuur wat die onwaardiges verbrand;
             Maar reinig my daarom van elke smet.

3.           O Seun van God, neem my vandag aan as deelgenoot aan u mistieke
             Nagmaal; want ek sal beslis nie met u vyande oor hierdie Misterie praat nie;
             ook sal ek U nie 'n kus gee soos Judas nie, maar soos die rower bely ek
             my geloof in U: Dink aan my, Here, in u koninkryk.

4.           Mensliewende Meester, Here Jesus Christus, God, laat hierdie Heilige Dinge
             nie vanweë my onwaardigheid tot my oordeel strek nie, maar tot reiniging en
             heiliging van siel en liggaam, en dien as pand van die lewe en koninkryk wat
             kom. Want dit is goed vir my om aan God te vas te hou, om my hoop op
             verlossing op die Here te stel.

[of 4.       Mag my deelname aan u heilige Misteries, Here, nie tot my oordeel of
             veroordeling strek nie, maar tot genesing van siel en liggaam.]

Daarna vra die priester vergifnis van diegene wat in die heiligdom en die Tempel is,
en nader hy tot die Heilige Tafel, terwyl hy sê:

             Kyk, ek nader Christus, ons onsterflike Koning en God.

Hy neem 'n gedeelte van die kosbare Liggaam van Christus, van die deel wat
met die letters XC gestempel is, en sê:

             Aan my, die onwaardige priester [en monnik] (N.), word deelname verleen
             aan die kosbare en alheilige Liggaam van ons Here en God en Verlosser,
             Jesus Christus, tot vergifnis van my sondes en die ewige lewe.

En hy ontvang die Heilige Brood met vrees en groot versigtigheid, en nadat hy
sy regterhand oor die Pateen met die spons afgevee het, sê hy:

             Diaken, kom nader.

Die diaken sê, terwyl hy naderkom:

             Kyk, ek nader Christus, ons onsterflike Koning en God.
             Meester, verleen aan my, die onwaardige diaken [en monnik]
             (N.), deelname aan die kosbare en alheilige Liggaam van
             ons Here en God en Verlosser, Jesus Christus, tot vergifnis
             van my sondes en die ewige lewe.

Die priester gee aan die diaken 'n gedeelte van die Heilige Brood, van die
deel wat met die letters XC gestempel is, en sê:

             Aan u, die mees godvresende diaken [en monnik] (N.), word deelname
             verleen aan die kosbare en alheilige Liggaam van ons Here en God en
             Verlosser, Jesus Christus, tot vergifnis van u sondes en die ewige lewe.

Die diaken soen die priester se hand, gaan na die agterkant van die Heilige Tafel,
en neem, soos die priester, deel aan kommunie.
                                             38
Daarna neem die priester die Kelk, saam met die kommuniedoek, en sê:

             Aan my, die onwaardige priester [en monnik] (N.), word deelname
             verleen aan die kosbare en alheilige Bloed van ons Here en God en
             Verlosser, Jesus Christus, tot vergifnis van my sondes en die ewige lewe.

Hy drink drie maal van die Kelk, vee sy lippe en die Heilige Kelk af met die
kommuniedoek, soen die Kelk, en sê:

             Dit het my lippe aangeraak, en sal my ongeregtighede wegneem
             en my van my sondes reinig.

Daarna sê hy vir die diaken:

             Diaken, kom weer nader.

Die diaken vee versigtig sy hand met die spons af oor die Heilige Pateen en sê:

             Kyk, ek nader weer Christus, ons onsterflike Koning en God. Meester,
             verleen aan my deelname aan die kosbare en alheilige Bloed van ons
             Here en God en Verlosser, Jesus Christus, tot vergifnis van my sondes
             en die ewige lewe.

Die priester neem die Heilige Kelk, tesame met die kommuniedoek, en laat die diaken
drie maal daaraan deel hê, terwyl hy sê:

             Aan u, die mees godvresende diaken [en monnik] (N.), word deelname
             verleen aan die kosbare en alheilige Bloed van ons Here en God en
             Verlosser, Jesus Christus, tot vergifnis van u sondes en die ewige lewe.

Nadat die diaken deelgeneem het aan kommunie, sê die priester:

             Dit het u lippe aangeraak, en sal u ongeregtighede wegneem
             en u van u sondes reinig.

Die diaken* verdeel die oorblywende gedeeltes van die Lam (NI en KA) in klein
deeltjies en plaas dit in die Kelk, wat hy met die kommuniedoek bedek. Daarna
plaas hy die Lepel bo-op die bedekte Kelk.

             DIE UITDEEL VAN DIE HEILIGE KOMMUNIE

Die Heilige Deure word oopgemaak, en die diaken ontvang die Heilige Kelk
van die priester en gaan staan in die Deure, terwyl hy dit omhoog hou, en sê:

             In die vrees van God, met geloof en liefde, tree nader.

Volk         Geseënd is Hy wat kom in die naam van die Here. Die Here is
             God en het aan ons verskyn.

Die diaken gee die Heilige Kelk aan die priester, wat Kommunie aan die Volk gee,
terwyl hy vir elkeen sê:
                                            39
             Aan die dienaar van God (N.) word deelname verleen aan die kosbare en
             alheilige Liggaam en Bloed van ons Here en God en Verlosser, Jesus
             Christus, tot vergifnis van sondes en die ewige lewe.

Terwyl die gelowiges Kommnie ontvang, word die volgende gesing, soveel
keer as wat nodig mag wees, afhangende van die getal kommunikante:

             O Seun van God, neem my vandag aan as deelgenoot aan u mistieke
             Nagmaal; want ek sal beslis nie met u vyande oor hierdie Misterie praat
             nie; ook sal ek U nie 'n kus gee soos Judas nie, maar soos die rower
             bely ek my geloof in U: Dink aan my, Here, in u koninkryk.

Of:          Ontvang die Liggaam van Christus; drink uit die onsterlike Bron.
             Halleluja. Halleluja. Halleluja.

Wanneer almal Kommunie ontvang het, oorhandig die Priester die Heilige Kelk aan die
diaken, wat dit op die Heilige Tafel terugplaas.

Die priester seën die volk met sy hand, terwyl hy sê:

             O God, red u volk en seën u erfdeel.

Volk         O Medelydende, dink ook aan ons,
             soos U aan die rower gedink het
             in die Koninkryk van die hemele.

Intussen hou die diaken* die Heilige Pateen bo-oor die Heilige Kelk en vee hy versigtig die
oorblywende deeltjies in die Heilige Kelk, terwyl hy sê:

             [Noudat ons Christus se Opstanding aanskou het, laat ons die
              heilige Here Jesus aanbid, wat alleen sonder sonde is. U Kruis
              vereer ons, o Christus, en u heilige Opstanding besing en
              verheerlik ons; want U is ons God; buiten U ken ons geen ander
              nie: ons roep u Naam aan. Kom, alle gelowiges, laat ons die
              heilige Opstanding van Christus vereer, want kyk, deur die Kruis
              het daar vreugde oor heel die wêreld gekom. Terwyl ons die Here
              altyd loof, besing ons sy Opstanding, want deur die Kruis vir ons
              te verduur, het Hy die dood deur die dood vernietig.

             Word verlig, o word verlig, nuwe Jerusalem, want die heerlikheid
             van die Here het oor u opgekom. Dans nou en wees bly, o Sion.
             En verheug u, o reine Theotokos, in die Opstanding van u Seun.

             Hoe goddelik! Hoe geliefd! Hoe allersoet is u stem!
             U het in waarheid beloof om met ons te wees tot aan die einde van
             die tyd, o Christus. Terwyl ons hieraan vashou as ons anker van hoop,
             verheug ons, die gelowiges, ons.

             O Christus, groot en allerheiligste Pasga! O Wysheid, Woord van
             God en Krag! Gee dat ons in die aandlose dag van u Koninkryk nog meer
             volledig aan U deel mag hê.]
                                             40
             Was, o Heer, deur u heilige Bloed die sondes af van u dienaars wat hier
             gedenk is, deur die gebede van die Theotokos en van al u heiliges.

Die diaken sê aan die priester:

             Verhef, Meester.

Die priester bewierook die Heilige Dinge drie maal, terwyl hy elke keer sê:

             Verhef U bo die hemele, o God, u heerlikheid bo die hele aarde.

Die priester neem die Heilige Pateen, en plaas dit bo die hoof van die diaken, wat, terwyl
hy dit eerbiedig vashou en na die Volk kyk, agterom die Heilige Tafel na die Prothesis
gaan, waar hy dit dan neersit. Daarna maak hy sy orarion los.

Die priester buig, neem die bedekte Heilige Kelk, [sê in 'n gedempte toon: Geseënd is ons
God, en] draai na die Volk toe, en sê hardop:

             Immer, nou en altyd en tot in ewigheid.

Volk         Amen.
             Laat ons monde vol wees van u lof, o Heer,
             dat ons u heerlikheid mag besing;
             want U het ons waardig gemaak
             om deel te hê aan u heilige Misteries.
             Bewaar ons in u heiligheid,
             terwyl ons die hele dag u geregtigheid oordink.
             Halleluja. Halleluja. Halleluja.

             DANKSEGGING EN WEGSENDING

Die priester plaas die Heilige Kelk op die Heilige Prothesis, keer terug en
vou die Antimension toe, sodat daar nie die kleinste krummel afval of oorbly nie.

Die diaken* gaan uit na sy gebruiklike plek, en sê:

             Laat ons opstaan. Noudat ons deelgeneem het aan die
             goddelike, heilige, vlekkelose, onsterflike, hemelse,
             lewendmakende en ontsagwekkende Misteries van Christus,
             laat ons die Here op waardige wyse dank.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God,
             deur u genade.

Volk         Here, ontferm U.

Diaken*      Noudat ons gevra het dat die hele dag volmaak, heilig,
             vreedsaam en sonder sonde mag wees, laat ons onsself en
             mekaar en heel ons lewe toevertrou aan Christus ons God.
                                            41
Volk         Aan U, o Heer.

             Gebed van Danksegging

Priester (in 'n gedempte toon):

             Ons dank U, Here ons God, vir die deelname aan u heilige, vlekkelose,
             onsterflike en hemelse Misteries, wat U ons tot voordeel en heiliging en
             genesing van ons siele en liggame gegee het. Meester van almal, gee
             dat die gemeenskap met die heilige Liggaam en Bloed van u Christus vir
             ons tot onbeskaamde geloof, tot ongeveinsde liefde, tot 'n toename in
             wysheid, tot genesing van siel en liggaam, tot die afweer van alle
             teenstanders, tot die onderhouding van u gebooie, tot 'n aanvaarbare
             verweer voor die ontsagwekkende regterstoel van u Christus sal wees .

(hardop, terwyl hy die teken van die Kruis met die Evangelieboek oor die opgevoude
antimension maak)

             Want U is ons heiliging, en tot U stuur ons die lof omhoog, tot die Vader,
             en die Seun en die Heilige Gees, nou en altyd en tot in ewigheid.

Volk         Amen.

             DIE WEGSENDING

Priester     Laat ons heengaan in vrede.

Volk         In die Naam van die Heer.

Diaken*      Laat ons bid tot die Heer.

Volk         Here, ontferm U.

             Die Gebed agter die Ambon

             O Heer, wat hulle seën wat U loof, en hulle heilig wat op U vertrou:
             red u volk en seën u erfdeel. Bewaar die volheid van u Kerk.
             Heilig hulle wat die luister van u huis liefhet. Verheerlik hulle deur u
             goddelike krag en verlaat ons nie wat op U hoop. Skenk vrede aan
             u wêreld, aan u kerke, aan u priesters, aan ons regeerders, en aan u
             hele volk. Want elke goeie gawe en elke volmaakte geskenk kom van Bo,
             van U, die Vader van die Ligte, en tot U stuur ons die lof, dank en
             aanbidding omhoog, tot die Vader en die Seun en die Heilige Gees,
             nou en altyd en tot in ewigheid.

Volk         Amen. Geloofd sy die Naam van die Here, van nou af en tot in
             ewigheid. (3X)

Die priester gaan die Heiligdom deur die Heilige Deure binne, beweeg na die Prothesis,
en sê die volgende gebed in 'n gedempte toon:

             Die Misterie van u bedeling is voltrek en volbring vir sover dit binne ons
                                             42
             vermoë is, o Christus ons God. Ons het u dood gedenk, ons het die
             teëbeeld van u Opstanding gesien, ons is gevul met u oneindige lewe,
             ons het u onuitputlike weelde geniet. In u welbehae, gee dat ons almal dit
             ook in die toekomende ewigheid waardig geag mag word, deur die genade
             van u beginlose Vader, en van u heilige, goeie en lewendmakende Gees,
             nou en altyd en tot in ewigheid. Amen.

Diaken*      Laat ons bid tot die Heer.

Volk         Here, ontferm U.

Die diaken keer terug deur die noordelike Deur, verkry die seën van die priester, gaan na
die Prothesis en verbruik die Heilige Dinge. Daarna reinig hy versigtig die Heilige Kelk en
reinig en rangskik hy die heilige implemente.

Die priester kom uit deur die Heilige Deure en seën die volk, terwyl hy sê:

             Mag die seën van die Here en sy barmhartigheid oor julle kom,
             deur sy genade en mensliewendheid, immer, nou en altyd en
             tot in ewigheid.

Volk         Amen.

Priester     Eer aan U, o God, ons hoop, eer aan U.

Leser        Eer aan die Vader, en aan die Seun, en aan die Heilige Gees,
             nou en altyd en tot in ewigheid. Amen.
             Here, ontferm U. Here, ontferm U. Here, ontferm U.
             Seën ons, heilige meester.

Priester     Mag Hy wat opgestaan het uit die dode, Christus ons ware God,
             deur die gebede van sy al-onbevlekte, al-onskuldige, heilige Moeder,
             deur die krag van die kosbare en lewendmakende Kruis, die beskerming
             van die eerbiedwaardige liggaamlose hemelse kragte, die smekinge van
             die eerbiedwaardige, glorieryke Profeet, Voorloper en Doper, Johannes,
             van die heilige, glorieryke en alomgeëerde Apostels, van die heilige,
             glorieryke en seëvierende martelare, van ons heilige Goddraende Vaders
             en Moeders wat stralend in die askese was, van ons vader onder die
             Heiliges, Basilios, aartsbiskop van Caesarea, wat die hemel openbaar het,
             die Grote, van die heilige en regverdige voorouers van God, Joachim en
             Anna, van die heilige (N., aan wie die kerk toegewy is), van die heilige N,
             wat ons vandag gedenk, en van al die heiliges, Hom oor ons ontferm en
             ons red, want Hy is goed en mensliewend.

             Deur die gebede van ons heilige vaders, Here Jesus Christus
             ons God, ontferm U oor ons en red ons.

Volk         Amen.

Die priester seën die volk en sê:

             Mag die Heilige Drie-eenheid julle almal bewaar.
                                              43

Volk          O Here, bewaar hom wat ons seën en heilig nog baie jare.

Die priester deel die Antidoron uit, terwyl hy vir elkeen wat dit ontvang sê:

              Mag die seën van die Here en sy barmhartigheid oor u kom.

Die priester nooi hulle wat Kommunie ontvang het om die Dankseggingsgebede na
Kommunie te begin, deur te sê:

              Eer aan U, o God. Eer aan U, o God. Eer aan U, o God.

Dan, indien daar nie 'n diaken is nie, gaan hy na die Prothesis en verbruik hy die Heilige
Dinge. Daarna trek hy sy priesterlike gewade uit. Na die Danksegging doen hy soos
gebruiklik die Korter Wegsending. En nadat hy voor die Heilige Tafel gebuig het en God vir
alle dinge gedank het, vertrek hy.

       DIE EINDE VAN DIE GODDELIKE LITURGIE VAN ONS VADER ONDER DIE
       HEILIGES BASILIOS DIE GROTE.
                                            44
Terwyl die Openingspsalm gelees word, staan die priester met onbedekte hoof voor die Heilige
Tafel en bid hy saggies die volgende Gebede by die Aansteek van die Lampe, nadat hy eers
soos gewoonlik die diaken se Sticharion en Orarion geseën het.

Eerste Gebed

O Here, medelydend en barmhartig, lankmoedig en vol ontferming, hoor ons gebed, en let
op die stem van ons smeking. Bewerk vir ons 'n teken ten goede. Lei ons op u weg, om in
u waarheid te wandel. Maak ons harte bly om u heilige Naam te vrees, want U is groot en
doen wonders. U alleen is God, en daar is niemand soos U onder die gode nie, Here:
kragtig in barmhartigheid, en edel in mag, om almal wat op u heilige Naam hoop te help en
te vertroos en te red.

Want U kom toe alle heerlikheid, eer en aanbidding, Vader, Seun en Heilige Gees, nou en
altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar handel met ons
volgens u goedertierenheid, o geneesheer en heler van ons siele. Lei ons na die hawe van
u wil. Verlig die oë van ons harte tot die kennis van u waarheid, en gee dat ons die res van
die dag en ons hele lewe in vrede en sonder sonde mag deurbring, deur die gebede van
die Theotokos en al die Heiliges.

Want aan U behoort die mag, en aan U behoort die koninkryk en die krag en die
heerlikheid: aan die Vader en die Seun en die Heilige Gees, nou en altyd en tot in
ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u heilige
Naam aanroep, en beskaam ons nie in die verwagting op u barmhartigheid nie, maar
skenk ons, Here, genadiglik alles wat ons vra wat vir ons tot heil sal wees en ag ons
waardig om U met ons hele hart lief te hê en te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog, tot die Vader
en die Seun en die Heilige Gees, nou en altyd en tot in ewigheid. Amen.

Vierde Gebed

U wat deur die heilige Kragte met nimmerswygende gesange en onophoudelike lofliedere
besing word, vul ons mond met u lof, om u heilige Naam te verhef en gee ons 'n aandeel
en erfdeel saam met almal wat u in waarheid vrees, en wat u gebooie onderhou, deur die
gebede van die heilige Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige Gees, nou en
altyd en tot in ewigheid. Amen.



Vyfde Gebed
                                            45
Here, Here, wat die heelal in u vlekkelose hand hou, wat lankmoedig teenoor ons almal is
en bedroef is oor ons boosheid, dink aan u medelye en u barmhartigheid Besoek ons in u
goedheid, en gee dat ons die res van dag die veelsoortige liste van die bose mag ontvlug,
en bewaar ons lewe van alle aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met wie U geloof
word, saam met u alheilige, goeie en lewendmakende Gees, nou en altyd en tot in
ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en ryke
voorsienigheid bestuur, wat ons ook die goeie van hierdie wêreld geskenk het, en ons die
pand van die beloofde Koninkryk gegee het deur die goeie wat reeds aan ons geskenk is,
wat ons gedurende dié deel van die dag wat verby is in staat gestel het om alle kwaad te
vermy, gee dat ons ook die oorblywende deel onberispelik voor u heilige heerlikheid mag
voltooi, terwyl ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die Seun en die
Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in ontoeganklike lig, wat
die hele skepping met wysheid gevorm het, wat die lig en die duisternis van mekaar geskei
het, en wat die son daargestel het om te heers oor die dag, en die maan en die sterre oor
die nag, wat ons, sondaars, waardig geag het om in hierdie uur in dankbare erkentlikheid
voor u aangesig te kom, en U ons aand-lofgesang te bring: Laat ons gebed soos wierook
voor u aangesig opgaan, en aanvaar dit as 'n welriekende geur. Gee dat ons hierdie aand
en die nag wat voorlê in vrede mag deurbring. Beklee ons met die wapens van die lig. Red
ons van die vrees van die nag, en van alles wat in duisternis rondsluip. Gee ons die slaap,
wat U ons in ons swakheid vir rus geskenk het, vry van alle duiwelse fantasieë. Ja,
Meester van die heelal, gewer van die goeie, mag ons ons ook op ons beddens
verootmoedig en aan u naam dink in die nag, en mag ons, verlig deur die oordenking van
u gebooie, met blymoedigheid van siel opstaan om die lof van u goedheid te besing, terwyl
ons gebede en smekinge, vir ons eie sondes en dié van u hele volk, voor u medelye
opdra. Besoek hulle in u barmhartigheid, deur die gebede van die heilige Theotokos.

Want U is 'n goeie en mensliewende God, en tot U stuur ons die lof omhoog, tot die Vader
en die Seun en die Heilige Gees, nou en altyd en tot in ewigheid. Amen.
                 46


GROOT EN HEILIGE SATERDAG
  VESPERS EN DIE GODDELIKE LITURGIE
  VAN DIE HEILIGE BASILIOS DIE GROTE
47
