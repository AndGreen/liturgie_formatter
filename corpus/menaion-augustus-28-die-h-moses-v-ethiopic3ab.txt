Menaion Augustus 28 Die H. Moses van Ethiopië
Die Veranderlike vir die Vesperdiens
By “Heer, ek het U aangeroep” sing ons die volgende stigiere
Toon 8
Die berugte Moses het op verstandige wyse
die genietinge van die wêreld versaak,
met die heftige inspanning van askese
die hartstogte van die vlees onderwerp,
die vindingryke vyand verslaan,
en die oorwinningskranse bekom.
Deur sy smkeinge, o Heer,
skenk ons u groot barmhartigheid.

Jy het weergalose selfbeheersing gehad,
deurnag gestaan, ‘n waaksame oog
en ‘n gees wat die Goddelike skoonheid aanskou, gehad,
o salige Moses.
Daarom het jy die gawe van genesing ontvang
om die ergste harstogte te genees.
Daarom smeek ons jou:
O Vader, bid om groot barmhartigheid vir almal.
Deur God se hand beskut, o Moses,
het jy die demone se skelmstreke, pyle en lokvalle ongedeerd deurstaan,
en deur vryheid van die hartstogte verheerlik,
is jy saam met al die Regverdiges getel,
terwyl jy bid dat groot barmhartigheid geskenk mag word
aan hulle wat jou met geloof vereer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 8

My gedagtes is onrein, my lippe bedrieglik
en my dade heeltemal verfoeilik,
en wat staan my te doen?
Hoe sal ek die Regter tegemoetgaan?
O Maagd en Meesteres,
smeek u Seun en Formeerder en Heer,
om my gees te ontvang,
daar ek my bekeer,
want Hy alleen is goedhartig.

Of die Kruistheotokion (op Dinsdag- en Donderdagaande)

Toe die vlekkelose Verskalf
die Kalf uit vrye wil aan die Kruis sien hang,
het sy swaar geweekla en uitgeroep:
“Wee my, my allerliefste Kind!
 Waarmee het die ondankbare Hebreërvolk U vergeld,
in hul begeerte om my kinderloos te laat,
van U verstoke, o Algeliefde?”

Apostiga uit die Oktoig

Apolitikion – Toon 1
Jy is as burger van die woestyn, engel in die vlees en wonderdoener bewys,
ons Goddraende vader Moses,
daar jy deur vas, nagwake en gebed hemelse genadegawes ontvang het.
Jy genees die siekes en die siele van hulle
wat hulle met geloof tot jou haas.
Eer aan Hom wat jou die krag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.


Die Veranderlike vir die Mettediens
Kathisma ná die Derde Ode (wat nog vertaal moet word)
Toon 3

Toe jy die nimmertanende lig aanvaar, o Goddraende,
het jy die gestaltes van die donker geeste verblind
en hul boosaardighede vernietig, o Regverdige Vader,
deur jou voortdurende toespitsing op God,
Bid tot Christus ons God
dat Hy ons sy groot barmhartigheid mag skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Die enige Heer is nie van die Goddelike natuur geskei
toe Hy in u skoot vlees geword het nie,
maar Hy het God gebly toe Hy mens geword het,
Hy wat u, sy Moeder, ná die geboorte
soos voor die geboorte as al-onskuldige Maagd bewaar het.
Smeek Hom met ywer om ons sy groot barmhartigheid te skenk.

Of die Kruistheotkion (op Woensdag- en Vrydagoggende) – Toon 3
Toe die onbevlekte ooilam van die Woord,
die suiwer Maagdelike Moeder,
Hom aan die Kruis sien hang,
wat sonder barensweë uit haar voortgespruit het,
het sy, soos dit by ‘n moeder pas, geweekla en uitgeroep:
“Wee my, my kind!
Hoe ly U in u wil
om die mens van die oneer van die hartstogte te bevry.”

Kontakion – Toon 4

Ná jy die gestaltes van die donker geeste verdryf het,
het jy opnuut soos die stralende son geskyn,
en die siele verlig van ons wat jou eer,
o allersalige Moses.

Sinaksarion

Op die 28ste van vandeesmaand die gedagtenis aan ons die regverdige vader
Moses die Ethiopiër.

Verse.        Moses die Swarte, al oorlede, spreek jy die gesegde:
              Die mens sien die voorkoms, God die hart.

              Op die 28ste het hulle Moses die Ethiopiër begrawe.

Op dieselfde dag die gedagtenis aan die Heilige martelaar Akakius die Jongere van
Milete.
Op dieselfde dag die gedagtenis aan die Heilige martelare Diomedes en Laurentius.
Op dieselfde dag is die regverdige koning Hiskia in vrede vervolmaak.
Op dieselfde dag die gedagtenis aan die Heilige Anna, die profetes, die dogter van
Fanuel.
Op dieselfde dag is die Heilige 33 martelare van Heraklia deur vuur in martelaarskap
vervolmaak.
Deur hul heilige gebede, o God, ontferm U oor ons. Amen.

Eksapostilarion – Toon 2

Jy het die koppe van die donker geeste afgekap
deur die swaard van jou heilige gebede,
o salige, Goddraende Vader Moses.
Daarom het jy die beloning van oorwinning van Christus ontvang.
Waar jy nou saam met die Engele by Hom staan,
en straal met die ligglans van hartstogteloosheid,
verlig deur jou gebede hulle wat jou besing
en hul toevlug tot jou neem.

Theotokion – Toon 2

Deur skandelik te lewe,
het ek die skoonheid van my siel verloor,
en het ek, ellendeling, soos die redelose diere geword,
deur te doen wat nie geoorloof is nie.
O Meesteres Theotokos, verlig en reinig my
met die Goddelike glans van jou lig
en die hissop van bekering,
en maak my, u dienaar, o Maagd,
‘n nuttige heilige werktuig.
Die res van die Mettediens en die Wegsending.
