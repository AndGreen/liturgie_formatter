                                              1


Menaion Augustus 19 Die H. Grootmartelaar Andreas die Bevelvoerder
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing 3 stigiere
van die Fees en 3 van die Heilige Martelaar.
Van die Fees – Toon 6       (Τριήµερος ἀνέστης Χριστὲ)
Gedagtig aan die woorde van die eerwaardige Gabriël,
roep ons “Verheug u” tot u uit, o Reine.
Maar, o onbevlekte, eerwaardige Moeder van die Heer,
daar u na Hom oorgebring is,
dink aan hulle wat u besing.

Die oneindige Wysheid van God
het deur die Heilige Gees
op ‘n wyse wat die verstand te bowe gaan
uit u, o Theotokos, sy woning gebou,
en nou het Hy u na die onstoflike woninge oorgebring,
o albesongene.

As smekeling nader ek nou tot u,
die Moeder van die God van almal,
om uit allerlei versoekinge verlos te word.
Maar, o Geboortegeefster van God,
daar u by u Seun is,
bewaar die Christengeslag.

Toon 1        (Πανεύφηµοι µάρτυρες)
O alsalige oorwinnaar Andreas,
toe jy as voorbeeld van manmoedigheid bewys is,
het jy ‘n menigte bemoedig om die strydperk te betree,
aangesien jy as bevelvoerder hul voorafgegaan het,
en daar jy genade uit die hemel ontvang het,
laat jy altyd waters van genesing vir die gelowiges opwel.

Jy is as naamgenoot van manmoedigheid bewys,
toe jy manmoedig uitgeblink het, o bewonderenswaardige.
En toe jy met die kwaadgesinde handgemeen geraak het,
het jy hom soos ‘n tweede Farao vernietig
deur hom en sy hele leër in die strome van jou bloed te laat verdrink.
Maar bid nou dat ons siele vrede en groot barmhartigheid geskenk mag word.

Met die Kruis as onoorwinlike wapen beklee, o salige,
het jy ook geloof as skild en borswering aangetrek,
en is jy as baie vreeswekkend vir die teenstanders geopenbaar,
daar jy hul leërs op die vlug laat slaan.
Bid daarom dat ons siele vrede en groot barmhartigheid geskenk mag word.
                                          2


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 4
Toe u heengegaan het
na Hom wat onsegbaar uit u gebore is, o Maagd Theotokos,
was aanwesig Jakobus,
die broer van God en die eerste biskop,
saam met Petrus,
die mees vererenswaardige aanvoerder, die kruin van teoloë,
asook die hele heilige Goddelike koor van die Apostels.
wat met leringe wat die Goddelike openbaar
die Goddelike, ongehoorde misterie
van die heilsbestel van Christus ons God besing.
Vol vreugde het hulle u liggaam begrawe,
waaruit die Lewe voortgebring is,
en wat die Godheid ontvang het, o Albesongene.
Bo hulle was die alheilige en mees eerbiedwaardige Magte van die Engele
buite hulleself van verwondering oor hierdie wonder
en hulle het hul hoofde gebuig en tot mekaar geroep:
"Open jul poorte om haar te ontvang,
wat die Skepper van hemel en aarde gebaar het.
Laat ons die verenswaardige en heilige liggaam met lofliedere besing
wat die vir ons onsigbare Heer omvat het."
Daarom vier ook ons u gedagtenis en roep tot u, o Albesongene:
“Verhef die horing van Christene en red ons siele.”

Apostiga van die Fees – Toon 2 (Οἶκος τοῦ Ἐφραθᾶ)

Open, o poorte van die hemele,
want kyk, die Moeder van die Allerhoogste,
die alreine Maagd, nader
daar sy gesterwe het.
Vers: Staan op na u rusplek, Here, U en die ark van u heiligheid! (Ps. 131)
‘n Dissipelkoor het vanaf die eindes van die wêreld
op wonderbaarlike wyse versamel
om u heilige, onbevlekte liggaam te begrawe.

Vers: Die Here het aan Dawid gesweer in waarheid: en Hy sal dit nie ophef
      nie. (Ps. 131)
Verheug u, o nuwe Sionstad,
u Koning het in die heerlikheid van die Godmens se vorm gekom,
wat Hy op onstoflike wyse gevorm het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Van die Fees - Toon 5
                                         3




Kom, o feesliewende byeenkoms,
kom, laat ons ‘n koordans vorm.
Kom, laat ons die kerk met liedere kroon,
terwyl die ark van God ter ruste gelê word.
Want vandag ontvou die hemel sy kleed
en ontvang haar wat geboorte geskenk het aan Hom
wat nie deur die heelal omvat kan word nie.
Die aarde wat die bron van die Lewe teruggee,
tooi homself met lof en majesteit.
Die Engele vorm ‘n koor saam met die Apostels,
en aanskou vol ontsag die oorbring uit die lewe na die Lewe
van haar wat die Leidsman van die Lewe gebaar het.
Laat ons haar almal vereer en haar vra:
”Vergeet nie, o Meesteres,
u verwantskap met hulle
wat u alheilige Ontslaping getrou vier.”

Apolitikion – Toon 4      (Οἱ Μάρτυρές σου Κύριε)
 U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Apolitikion – Toon 1
In u geboortegewing het u u Maagdelikheid bewaar
en in u ontslaping het u nie die wêreld versaak nie.
U, die moeder van die Lewe, het oorgegaan na die Lewe
en deur u gebede verlos u ons siele van die dood.

Die Veranderlike vir die Mettediens

Kathisma van die Fees ná die Eerste Psalmlesing

Toon 4       (Κατεπλάγη Ἰωσὴφ)

Terwyl die Engeleskaar u Tenhemelvoering in waarheid aanskou,
o vlekkelose Moeder van God,
geseënde albesonge Alheilige,
het hulle volgens die raad van Hom wat uit u gebore is,
die groep Dissipels vergader
en u kosbare liggaam met vreugde na die Paradys gedra,
terwyl hulle Christus besing,
die Leweskenkende wat tot in ewigheid bestaan.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                          4



Herhaal bg.

Kathisma van die Fees, ná die Tweede Psalmlesing

Toon 4        (Κατεπλάγη Ἰωσὴφ)

As u Skepper en God, het Hy u siel
wat in die hande geplaas is van Hom wat vir ons uit u mens geword het,
na die suiwere vreugde oorgebring.
Daarom noem ons u eerbiedig salig,
en terwyl ons almal u tereg bely
as die enige reine en onbesoedelde Theotokos,
roep ons uit:
“Smeek Christus, na Wie u oorgebring is,
om ons siele te red.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal bg.

Kathisma van die Heilige Andreas, ná die Derde Ode van die Kanon (wat nog vertaal
moet word)

Toon 1        (Τὸν τάφον σου Σωτὴρ)

Deur dapperheid van siel versterk, o Martelaar,
het jy die kragtelose vermetelheid van die vyand verdelg,
met vreugde gestry en God welbehaag.
Daarom vier ons almal jou alheilige gedagtenis
met blydskap van hart, alsalige Andreas.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees – Toon 1

Die aleerbiedwaardige koor van wyse Apostels
is wonderbaarlik byeengebring om u vlekkelose liggaam
op glorieryke wyse te begrawe, o albesonge Theotokos.
Saam met hulle het die menigte Engele
u Ten hemel voering besing en eerbiedig geprys,
wat ook ons vier met geloof.

Kontakion van die Fees – Toon 6
Nog die graf nog die dood het mag gehad
oor die Theotokos wat in haar gebede nooit slaap nie,
en deur haar beskerming 'n standvastige hoop is.
                                          5


Want Hy wat haar immermaagdelike skoot bewoon het
het haar as die Moeder van die Lewe
na die lewe oorgebring.

Sinaksarion

Op die 19de van vandeesmaand die Gedagtenis aan die Heilige Grootmartelaar
Andreas die Bevelvoerder en die 2593 mense wat saam met hom vervolmaak is.

Verse.        ‘n Skare wat onthoof is het poele bloed laat staan
              vir U wat poele water gegee het.

              Op die 19de het hulle Andreas se stralende nek afgesny.

Op dieselfde dag die Gedagtenis aan die Heilige Martelare Timótheüs, Agapius en
Thekla.

Op dieselfde dag die Gedagtenis aan die Heilige Martelare Eftychianus die soldaat
en Strategius wat deur vuur vervolmaak is.

Die Heilige Theofanes die Jongere, die Wonderdoener, wat askese beoefen het op
die berg van Naousa in Macedonië, wie se relieke tans in Naousa is, en wat in vrede
vervolmaak is.

Deur die gebede van u Heiliges, o God, ontferm U oor ons. Amen.

Eksapostilarion – Toon 2 (Τοῖς µαθηταῖς συνέλθωµεν)

Deur die Goddelike genade van die Kruis
het die al-loflike bevelvoerder en Martelaar Andreas
die tiran se oormoed vernietig
en ‘n kroon van heerlikheid opgeneem,
en saam met hom straal ‘n menigte martelare, deur God vervul,
‘n segetekendraende slagorde,
‘n onverbreekbare, onoorwinlike skildwag,
wie se gedagtenis ons vreugdevol vier,
terwyl ons Christus besing.

Eksapostilation van die Fees – Toon 3    (Ὁ οὐρανὸν τοῖς ἄστροις)

Met donderweer stuur die Verlosser die Apostels op die wolke uit
na haar wat Hom gebaar het,
om haar met liefde te begrawe,
en Hy Self daal neer,
met Engele wat Hom vergesel.

By die Apostiga van die Lofpsalms

Van die Fees – Toon 2      (Οἶκος τοῦ Ἐφραθᾶ)
                                           6



Hoe groot is u bo-natuurlike misteries, o Reine!
Want as Moeder van God, o Theotokos,
het u nou luisterryk na Hom heengegaan.

Vers: Staan op na u rusplek, Here, U en die ark van u heiligheid! (Ps. 131)
Die graf van die alreine Theotokos
is ‘n leer na die hemel,
en dit verhef hulle wat haar heilige Ontslaping besing.

Vers: Die Here het aan Dawid gesweer in waarheid: en Hy sal dit nie ophef
      nie. (Ps. 131)
Toe u na Hom wat uit u gebore is, oorgegaan het,
het die Apostels, o Maagd,
deur wolke byeengekom
om u liggaam te begrawe.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2       (Οἶκος τοῦ Ἐφραθᾶ)

Laat ons almal, die aardgeborenes,
ons ywerig saam met die liggaamloses haas
om haar te begrawe,
wat die Skepper van die Skepping gebaar het.

Die res van die Mettediens en die Wegsending
