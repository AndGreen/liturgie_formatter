                                          1


Menaion Augustus 14 Voorfees van die Ontslaping en die H. Profeet Miga
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 stigiere, insluitende die
volgende 3 stigiere vir die Voorfees.
Toon 4
Laat die simbale klink!
Laat ons met gesange jubel
en die Maagd se fees van uitvaart by voorbaat besing.
Laat ons by die graf met vreugde liedere sing,
want die Moeder van God,
die goue ark,
maak nou gereed om van die aarde af oor te gaan na die hemel,
terwyl sy oorgebring word na die stralende, nuwe en Goddelike lewe.

Vandag word die apostelgemeenskap wonderbaarlik
van die eindes van die aarde byeengebring
want die besielde stad van Hom wat Meester oor almal is,
haas haar om glorieryk heen te gaan na die voortrefliker paleise
om haar by haar Seun in die koordans aan te sluit.
Sing eendragtig saam met die hemelse leërskare
'n afskeidslied by haar heilige begrafnis.

Kom nou byeen in die voorfees,
gemeenskap van priesters, konings en heersers,
saam met die geledere van maagde.
Kom byeen, alle mense,
en stuur saam ‘n begrafnislied omhoog.
Want môre sal sy wat oor almal heers,
op pad na die ewige woning,
haar siel in die hande van haar Seun oorgee.

Vir die Profeet Miga – Toon 4
Jy het vooraf gespreek oor die duidelike, opsigtelike berg,
dat die boodskap van die Verlosser, o Salige,
vanaf die bergspitse aangekondig sou word,
en daardeur die hoogste Godskennis vooraf bekend gemaak,
waarheen die nasies hul met geloof en ywer haas en hul toevlug neem,
terwyl hulle die lied van die Here leer
en met ‘n ewige verlossing gered word.

Met ‘n tong deur God ingegee, o Miga, verhewe onder Profete,
het jy vooraf gesê:
“’n Heerser wat uit Bethlehem opkom, sal uitgaan en sy volk as herder versorg,
en sy uitgange is van die begin, vanaf die dae van die ewigheid.”
Waar ons nou sien hoe jou voorspelling in vervulling gegaan het,
verheerlik ons op Godgesinde wyse Hom wat deur jou gespreek het.
                                         2


Waar jy by die troon van God staan, o eerwaardige Profeet,
vreugde waardig geag is en sy heerlikheid aanskou,
en op heilige wyse die Goddelike behae geniet,
vervul met geestelike vreugde en blydskap,
hou toesig oor hulle wat jou gedagtenis met geloof vier,
en verlos hulle van moeilikhede
deur jou onophoudelike gebede.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 4
O reine en aheilige Maagd,
die skare van die engele in die hemel,
sowel as ons, die mensegeslag op aarde,
noem u aleerwaardige ontslaping salig,
want u is die Moeder van Christus ons God, die Skepper van alles.
Hou nooit op om vir ons by Hom te bid nie, vra ons u,
want naas God het ons ons hoop op u gestel,
o albesonge Theotokos wat geen ervaring van die huwelik het nie.

Apostiga - Toon 2

O nuwe wonder!
O vreemde wonderwerk!
Hoe het die lewedraende Maagd die dood verduur
en word sy nou in ‘n graf verberg?

Vers. Agter haar sal maagde na die Koning gebring word. (Ps.44:15)

Laat die hele geslag van aardgeborenes
met vreugde dans.
Want kyk, die Maagd, die dogter van Adam,
word na die hemel oorgebring.

Vers. Die Here het aan Dawid gesweer in waarheid: en Hy sal dit nie ophef nie.
      (Ps. 131)

Laat my die bed van die Maagd voor die gees roep,
waardig omring deur die Apostelkore
wat ‘n begrafnislied sing.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Vir die Voorfees - Toon 2
Sy wat hoër is as die hemele en glorieryker as die Gerubim;
wat eerbiedwaardiger is as heel die skepping,
sy wat deur haar allesoortreffende reinheid
                                         3


’n vat vir die ewige Wese geword het,
lê vandag haar alreine siel neer
in die hande van haar Seun.
Saam met haar word die heelal met vreugde vervul,
en aan ons word sy groot barmhartigheid geskenk.

Apolitikion – Toon 4

O volke, spring reeds op van vreugde,
klap die hande met geloof en kom vreugdevol met liefde bymekaar, jubel almal vrolik
met blydskap,
want die Moeder van God staan gereed om glorieryk
vanaf die aardse na die hemele heen te gaan.
Ons verheerlik haar altyd met gesange as die Theotokos.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:     O volke, spring reeds op van vreugde....

Die Veranderlike vir die Mettediens

Ná die Eerste Psalmlesing, die volgende Kathisma.
Toon 3
U het ná u ontslaping, o Alreine,
met siel en liggaam na die hemele opgegaan,
terwyl u Seun op Godgepaste wyse van bo neergedaal het,
en die Goddelike reg het hom getref
wat vorentoe gestorm het om u baar om te keer.
Daarom roep ons u saam met die Engel toe:
“Verheug u, Begenadigde.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:     U het ná u ontslaping, o Alreine,…

Ná die Tweede Psalmlesing, die volgende kathisma:

Toon 4
As u Skepper en God, het Hy u siel
wat in die hande geplaas is van Hom wat vir ons uit u mens geword het,
 na die suiwere vreugde oorgebring.
Daarom noem ons u eerbiedig salig,
en terwyl ons almal u tereg bely
as die enige reine en onbesoedelde Theotokos,
roep ons uit:
“Smeek Christus, na Wie u oorgebring is,
 om ons siele te red.”
                                         4



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:      As u Skepper en God, het Hy u siel…

Ná die Derde Ode van die Kanon die volgende Kathisma

Vir die Profeet Miga - Toon 5

Die genade van die Gees het jou ‘n reine, onskuldige vat bevind
en jou siel gewek om duidelik oor die toekoms te praat,
as dinge wat op hande is,
o Profeet, herout van Christus.
Hou daarom nie op om vir ons te bid nie
wat jou glorieryke gedagtenis op gepaste wyse eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Vir die Voorfees – Toon 3

Terwyl ons die Voorfees van die Moeder van God se Tenhemelvoering vier,
laat ons ons verheug en haar met vreugde toeroep:
“Verheug u, u wat van die aarde na die hemele heengaan,
verheug u, u wat deur u Ontslaping die eindes van die aarde laat lewe.
Terwyl u nou heengaan,
dink aan die wêreld, o Begenadigde.”

Kontakion vir die Voorfees – Toon 4

Tydens u glorieryke gedagtenis roep die wêreld,
geestelik getooi deur die onstoflike Gees,
met blydskap tot u:
“Verheug u, o Maagd, die roem van Christene.”

Ikos

Laat die hemel hom nou verheug, laat die hele skepping spring van vreugde.
Want kyk, die Maagd gaan heen van die aarde en gaan na die Paradys.
Sy het het as beskerming vir almal van God verskyn, en sy bid vir ons en beskut
ons. Daarom het die hele koor van Apostels hul ook nader gehaas, van die eindes
van die aarde byeengebring. Want wolke het skielik verskyn wat hulle weggeraap
het en dit het hulle saam by die Moeder en Seun geplaas, en hulle het uitgeroep:
“Verheug u, o Maagd, die roem van Christene.”

Sinaksarion

Op die 14de van vandeesmaand gedenk ons die heilige profeet Miga.

Verse.        Ek is van die aarde opgeneem, en as ek die hemel bereik,
                                           5


             sal ek, Miga, daar kom danksy die hout.

             Op die 14de is Miga op die hout opgelig.

Op dieselfde dag gedenk ons die heilige hiëromartelaar Marcellus van Ciprus, biskop
van Apamea in Sirië.

Op dieselfde dag gedenk ons die teruggawe van die kosbare Kruis aan die paleis.

Op dieselfde dag gedenk ons die heilige martelaar Oersikius van Illirikoem.

Deur die gebede van u Heiliges, o God, ontferm U oor ons. Amen.

Eksapostilarion van die Profeet – Toon 2

Gepas sal ‘n heerser en aanvoerder na vore kom,
wat sy volk in vrede as herder sal versorg,
het jy voorspel, o Miga, Profeet van God.
Hy sal uit Bethlehem voortkom
en sy uitgange is waarlik vanaf die dae van die ewigheid,
Deur Hom is ons almal gered.

Eksapostilarion van die Voorfees – Toon 2

Terwyl ons met liefde die luisterryke gedagtenis
van u eerwaardige Ontslaping vier,
sing ons ‘n afskeidslied, o Theotokos.
Terwyl u as Moeder, o Onbevlekte,
in heerlikheid heengaan na u Seun en Heer,
bid vir die Christene wat u met geloof besing.

Die Apostiga van die Lofsange – Toon 2

Die skare Dissipels,
wat op ‘n almagtige bevel
van die eindes van die aarde gekom het,
word byeengebring om die Moeder en Theotokos te begrawe,

Vers. Staan op na u rusplek, Here, U en die ark van u heiligheid. (Ps. 131)
Die bruid van God, Koningin en Maagd,
die heerlikheid van die uitverkorenes,
die roem van maagde,
word na haar Seun oorgebring.

Vers. Die Here het aan Dawid gesweer in waarheid: en Hy sal dit nie ophef nie. (Ps.
      131)
Die koor van Dissipels
is op wonderbaarlike wyse
van die eindes van die aarde byeengebring
                                            6


om u heilige, ongeskonde liggaam te begrawe.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 2

O goeie Meesteres,
hef u heilige hande op
tot u Seun, die sielsliewende Formeerder,
om medelye aan u dienaars te betoon.

Die res van die Mettediens en die Wegsending.
