                                         1


Menaion Oktober 25 – Die H. Martelare Markianos en Martyrios

Die Veranderlike by die Vesperdiens

Toon 4

Markianos en Martyrios,
wat die wedloop voltooi en die geloof behou het,
is met die kroon van martelaarskap gekroon,
hulle, die onwankelbare vestings van die Kerk,
die borste wat onbedrieglike melk laat opwel,
die blink pêrels, die ligbakens
wat met die strale van reggelowigheid die wêreld verlig.

Deur een sienswyse te uiter en saam te stem oor die Een,
het die paar wat deur God geïnspieer is
die verdeling van Arius vernietig
en geleer dat die Seun as mede-ewig saam met die Vader
en saam beginloos met die Gees geëer moet word,
en dat die Eenheid in ‘n Drie-eenheid
een natuur onverdeeld in drie Persone is.

Markianos en Martyrios,
julle is as metgeselle van Paulus, die herout van die heilige dinge, bewys
deur ‘n lewenswyse soortgelyk aan syne
en deur volgelinge met eweveel ywer te wees,
en deur die storting van jul bloed het julle die vyande laat sink.
Julle het die stroom van ketterye laat opdroog
en is as river van reggelowigheid getoon
wat die Kerk van Christus besproei.

Eer aan die Vader en aan die Seun en aan die Heilige Gees.

Toon 1 – deur Germanus

As dissipels en volgelinge, o Saliges,
van die belyer en herout van die een-wesenlike Drie-eenheid,
wat saam met hom daarvoor vervolg is,
het julle ‘n dood deur die swaard bo die ketters se geswets verkies.
Daarom, daar julle deur God met martelaarskrone getooi is
en vrymoedigheid bekom het,
bid dat hulle wat jul gedagtenis eer,
uit gevare gered mag word.

Nou en altyd en tot in ewigheid. Amen.
                                            2


Theotokion – Toon 1

Daar ek deur my swakke wilskrag tot ‘n val gekom het,
lê ek nakend, o Maagd,
en neem ek my toevlug tot u kalmte.
Verlos my van die storm teen my en van allerhande versoekinge,
sodat ek u genade op heerlike wyse mag besing,
o immermaagd Theotokos.

Of die Kruistheotokion (op Woensdae en Vrydae)

U Seun het dit verduur om vir ons te ly,
sodat Hy almal deur sy lyding, o Theotokos,
vryheid van die hartstogte mag skenk.
Smeek Hom daarom altyd om my deur u gebede
van allerhande hartstogte van liggaam en siel te red.

By die Apostiga, stigiere uit die Oktoig.

Eer aan die Vader en aan die Seun en aan die Heilige Gees.

Toon 3

Markianos en Martyrios,
die geestelike ligbakens van die Kerk
en kampvegters van die Drie-eenheid,
het deur die skild van die geloof
die ketterye op die vlug laat slaan
en die wêreld met die lig van die Ortodoksie versier.
Aan Paulus, die apostelgelyke herder
en leraar van ware dogmas, gehoorsaam,
het hulle die verdeling van Arius en Nestorius vernietig
en die verwarring van Sabellius en Severus verdryf,
en terwyl hulle geleer het dat God ‘n Drie-enige eenheid is
het die albesongenes aan almal verkondig
om God wat uit ‘n Maagd vlees geword het,
een Seun in twee nature,
reggelowig te besing.
Daarom het die verhewenes oorwinningskronme uit die hemel verwerf
en smeek hulle om groot barmhartigheid vir ons.

Nou en altyd en tot in ewigheid. Amen.

Theotokion – Toon 3

O Theotokos, heilig onder vroue
                                        3


en Moeder ongehuud,
bid by die God en Koning wat u gebaar het,
dat Hy ons mag red,
daar Hy mensliewend is.

Of die Kruistheotokion – Toon 3 (op Woensdae en Vrydae)

Toe u Hom wat uit u gebore is,
aan die Kruis sien hang, o Al-onskuldige,
het u gekreun en uitgeroep:
“O my allerdierbare Kind,
waar het u skoonheid weggesak,
wat die menslike natuur getooi het?”

Apolitikion – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens

Kathismata na die Derde Ode

Toon 3

O Heiliges,
julle het die Seun en Heer
wat eenwesenlik met die Vader voor alle tye is,
Christus die vleesgeworde Woord,
duidelik en sonder verdeling verkondig.
Daarom het julle om sy ontwil ten bloede weerstand gebied
en al die goddeloosheid van Arius in die openbaar verdoem.
Terwyl julle daarom in ‘n toestand van vrymoedigheid verkeer,
bid vir ons siele.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Theotokion – Toon 3.

Onbegryplik en onbevatlik is die vreemde geheimenis
wat in u voltrek is,
o Reine Meesteres wat deur God begenadig is
                                        4


Want ná u Hom wat onbevatlik is ontvang het,
het U Hom aan Wie vlees uit u vleklose bloed verleen is, gebaar.
Smeek Hom altyd, daar Hy u Seun is,
om ons siele te red.

Of die Kruistheotokion (op Woensdae en Vrydae)

Toe u reine Moeder wat geen ervaring van die huwelik het nie
U dood aan die Kruis sien hang, o Christus,
het sy moederlik geween en gesê:
“Hoe het die wettelose en ondankbare gepeupel van die Hebreërs
wat u vele groot gawes geniet het, U vergeld, o Barmhartige?
Ek besing u Goddelike selfvernedering.”

Kontakion – Toon 4

Ná jy van kleins af saam met die wyse Martyrios goed gestry het, Markianos,
het julle in navolging van Paulus, jul wyse leermeester
die afvallige Arius vernietig en die Ortodokse geloof ongeskonde bewaar.
Daarom het julle saam met hom die lewe gevind,
as voortreflike kampvegters van die Drie-eenheid.

Ikos

As reggelowige dienaars van die mensliewende God, o geseënde Paar, maak
gou om my te verlos van gevare, en skenk my wat jul stryd loof, ‘n woord van
wysheid, die stryd wat julle met onweifelbare wilskrag vir die geloof deurstaan
het. Julle het die hemelse krone verkry en verheug julle vir ewig saam met die
kore van Stryders en Apostels, Leermeesters en eerwaardige Hiërarge, as
heroute van God die Woord en voortreflike kampvegters van die Drie-eenheid.

Sinaksarion

Op die 25ste van vandeesmaand die Gedagtenis aan die Heilige Martelare en
Notarisse Markianos en Martyrios.

Op dieselfde dag die Gedagtenis aan die Heilige Martelaar Anastasios.

Op dieselfde dag die Gedagtenis aan die Heilige Martelaar Valerinus.

Op dieselfde dag die Gedagtenis aan die Heilige Martelaar Sabinus.

Op dieselfde dag die Gedagtenis aan die Heilige Martelare Valerius en
Chrysaphus.
                                       5


Op dieselfde dag die Gedagtenis aan die heilige Tabitha wat die Heilige Apostel
Petrus uit die dode laat opstaan het.

Deur die gebede van u Heiliges, o God, ontferm U oor ons. Amen.

Eksapostilarion – Toon 2

Die alwyse Markianos en Martyrios saam met hom
het die afskuwelike, waansinnige leerstelling van Arius vernietig
deur die Goddelike genade van die Heilige Drie-eenheid,
vir Wie hulle ook gestry het
en ná hulle as martelare ‘n stralende krans van Christus die Verlosser ontvang
het,
bid hulle vir ons wat hulle loof.

Theotokion – Toon 2

Uit liefde besing ons almal u,
die Heilige Maagd en Theotokos,
as ark en tafel, kandelaar en kruik,
berg en paleis, troon, bed en poort
van die Koning van die Heerlikheid.
Want u is die beskutting en behoud van Christene,
‘n onvermoeibare kampvegter, beskermer en bewaarder.
