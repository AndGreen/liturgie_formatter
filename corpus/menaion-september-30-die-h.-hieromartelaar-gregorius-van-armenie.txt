                                           1


Menaion September 30 Die H. Hiëromartelaar Gregorius van Groter Armenië.
Die Veranderlike vir die Vesperdiens
By “Heer, ek het U aangeroep…” maak ons voorsineing vir 6 verse en sing die
volgende stigiere.

Toon 6       (Ὅλην ἀποθέµενοι)
Ná jy jou heilige kledy met die bloed van martelaarskap rooi gekleur het,
o bewonderenswaardige Martelaar,
het jy jou na die Allerheiligste gehaas,
waar die onsegbare lig,
waar die Goddelike heerlikheid,
waar die klank van die feesvierende is.
Daar binne het jy die oorwinningspryse ontvang,
die onverwelklike kroon, die ewige roem
en die bewoning van die Paradys, o wyse Gregorius,
terwyl jy met vrymoedigheid vir ons siele bid.

O glorieryke stryder,
die strotvloed van folteringe het nie jou siel geskud nie,
nog die langdurige gevangenskap wat jou in ’n donker kuil verberg het,
maar soos lig het jy gestraal vir hulle wat in gevaar verkeer het,
in die duisternis van ydelheid.
Jy het hulle deur die doopbad kinders van die dag gemaak,
van ‘n voortreflike, verlossende wedergeboorte
en van ‘n waarlik Goddelike lewenswyse,
daar jy ‘n hiërarg deur God geïnspireerd was,
o alwyse Gregorius.

Omdat Ripsimia U die Meester van almal
as onsterflike bruidegom bemin het,
is sy van die vel van haar liggaam gestroop,
ná sy eers die donker saklinne van die hartstogte geskeur het.
Saam met haar het die befaamde Gaiana gestry
wat ‘n skare maagde gebring het,
wat standvastig gestry en die antieke bedrieër van Eva neergewerp het.
Terwyl ons hulle op gepaste wyse eer,
verheerlik ons U, o Christus.

Eer aan die Vader en aan die Seun en aan die Heilige Gees.
Doksastikon – Toon 6       deur Sergius.
Wie sal die seges van jou deugde na waarde kan verhaal?
Watter mond sal die standvastigheid van jou martelaarskap kan vertel?
Want in beide opsigte het jy jou baie dapper gedra, o Gregorius.
Maar daar jy Christus welbehaag het,
hou nie op om te smeek dat ons siele gered mag word nie,
aangesien jy as Hiëromartelaar groot vrymoedigheid het.
                                          2


Nou en altyd en tot in ewigheid. Amen.
Theotokion - Toon 6         (Τριήµερος ἀνέστης Χριστὲ)
Ek plaas al my hoop op u, o Maagd;
veronagsaam my nie, maar haas u, o goeie,
dat ek spoedig gered mag word van die hartstogte wat my teister
en daagliks die stryd teen my voer.

Of die Kruistheotokion (op Dinsdag- en Donderdagaande)
Toon 6       (Τριήµερος ἀνέστης Χριστὲ)
Die son is verduister,
my allerdierbare Liggewende Seun,
toe dit U vasgeslaan sien,
en die aarde is deur vrees geskud,
maar die Jodevolk het geen medelye getoon nie.

Apostiga – uit die Oktoig
Eer aan die Vader en aan die Seun en aan die Heilige Gees.
Doksastikon – Toon 6
Daar die Martelaar en Herder noëties
die ontoeganklike duisternis van die onsegbare lig binnegegaan het,
is hy in die onuitspreeklike van God se misteries ingewy,
as martelaar verlig en as herder ingewy.
Daarom is hy met twee krone van die hemelse heerlikheid bekrans,
en bid hy altyd vir ons siele by Christus.

Nou en altyd en tot in ewigheid. Amen.
Theotokion – Toon 6

O Theotokos, u is die ware wynstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Of die Kruistheotokion (op Dinsdag- en Donderdagaande)
Toon 6       (Τριήµερος ἀνέστης Χριστὲ)
Eens, ten tyde van die Kruisiging,
het die Maagd saam met die maagdelike dissipel
langs die Kruishout gestaan,
en weeklaend uitgeroep:
“Wee my! Hoe ly U, o Christus,
hoewel U almal van lyding bevry!”
                                            3


Apolitikion – Toon 4
Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Gregorius,
bid tot Christus ons God
dat ons siele gered mag word.

Die Veranderlike vir die Mettediens
Kathisma van die Heilige Martelaar ná die Derde Ode van die Kanon (wat nog
vertaal moet word)
Toon 3        (Θείας πίστεως)
Ná jy in ooreenstemming met jou naam
‘n waaksame geestesoog bekom het,
o glorieryke Martelaar,
het jy jou op gepaste wyse onderskei,
toe jy tydens jou stryd om Christus ontwil gefolter is,
en was jy onophoudelik waaksaam in jou gebede.
Daarom het jy, soos dit ‘n hiërarg betaam,
deur jou bloed ‘n beloning vir albei dinge ontvang,
o alsalige Gregorius.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3
U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.
                                         4


Kontakion van die Heilige Martelaar – Toon 2         (Τοὺς ἀσφαλεῖς)

Laat ons, die gelowiges,
almal vandag die beroemde Hiërarg,
die waaksame herder en leermeester,
Gregorius, die wêreldwye ligbaken,
met heilige liedere en gesange
as stryder van die waarheid loof.
Want hy bid tot Christus dat ons gered mag word.
Ikos
Ons, die gelowiges, loof hom, wat groot onder oorwinnaars is,
die heilige ligbaken van Armenië,
die herder en kampvegter, asook sy gedagtenis,
met gesange en liedere deur God geïnspireer.
Want hy het die newel van die ydele afgode uitgewis
en saam met hulle ook die werking van die demone gedood.
Daarom het hy sy smarte met ‘n standvastige ingesteldheid deur genade verduur,
en bid hy tot Christus dat ons gered mag word.

Sinaksarion
Op die 30ste van vandeesmaand die Gedagtenis aan die Heilige Hiëromartelaar
Gregorius van Groter Armenië.
Verse.        Bewus van die “Wees waaksaam” van God die Woord,
              is jy as waaksaam geopenbaar toe God jou roep, o Vader.
              Op die 30ste het Gregrorius van Groter Armenië gesterf.
Op dieselfde dag die Gedagtenis aan die Heilige Martelaresse Ripsimia, Gaiana en
die 32 ander Heilige Martelaresse en Maagde.
Op dieselfde dag die Gedagtenis aan die Heilige 70 Martelare wat saam met die
Heilige Ripsimia gedood is, asook die Gedagtenis aan twee Heilige Vroue.
Op dieselfde dag die Gedagtenis aan die Heilige Martelaar Stratonicus.

Op dieselfde dag is die Heilige Martelaar Mardonius vervolmaak, toe hy brandende
kole op sy nawel verduur het.

Op dieselfde dag die duisend Martelare wat deur die swaard vervolmaak is.

Deur hul heilige gebede, o Christus God, ontferm U oor ons. Amen.

Eksapostilarion van die Heilige Martelaar – Toon 2   (Γυναῖκες ἀκουτίσθητε)
Die ongelowiges was verbaas toe hulle die vreeswekkende gesig sien,
want toe hulle hom lewend ophaal
wat hulle gedink het dood in die kuil van ongediertes is,
het hulle neergeval en uitgeroep:
                                           5


“Groot is die God van Gregorius
wat hom as ligbaken geopenbaar het.”

Nou en altyd en tot in ewigheid. Amen

Theotokion – Toon 2         (Γυναῖκες ἀκουτίσθητε)
Hy wat op die rug van die Gerubim gedra word,
het uit vrye wil in u arms gelê, o Al-onbevlekte,
nadat Hy vlees aangeneem het
om ons wat in Hom glo
en wat u, die voorsiener van verlossing, altyd loof,
deur genade kinders van God te maak.

Die res van die Mettediens en die Wegsending.
