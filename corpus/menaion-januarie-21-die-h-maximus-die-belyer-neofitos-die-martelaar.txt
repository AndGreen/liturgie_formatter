                                           1


Menaion Januarie 21 Die H. Maximus die Belyer en Neófitos die Martelaar

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Vir die die H. Maximus die Belyer – Toon 4

O Heilige Maximus, jy het Hom verkondig
wat, soos dit sy welbehae was,
in sy medelye mens geword het
en wat in twee wille en energieë waargeneem word,
en daardeur die oopgesperde monde van besoedeldes toegestop het
wat, deur die kwaadwilligheid van die duiwel wat die boosheid listig bewerk,
meen dat Hy een wil en een energie het.

Met die koorde van jou dogmas,
o beroemde Vader Maximus,
het jy die kwaadgesinde, praatsieke Pyrrhus gewurg.
En jy het vervolginge en verdrukkinge dapper verduur,
toe jy op aaklige wyse gegésel en jou tong uitgesny
asook jou heilige hand afgekap is wat altyd tot God verhef was,
en waarmee jy voortdurend die mees verhewe dogmas geskryf het.

Jou heilige tong, o Vader,
het soos ‘n snelskrywende pen geword
wat deur die Gees skerpgemaak is,
en wat deur genade met skone skrif
die boekrol van Goddelike deugde,
en die noukeurige waarheid in verband met die dogmas
asook die vleeswording van Hom
wat Hom aan die mensdom in twee nature en een persoon wou openbaar,
op die tafels van ons harte skryf.

Stigiere vir die H. Martelaar Neófitos – Toon 8

O die sonderlinge wonder!
‘n Duif het van Bo gekom
en met die stem van ‘n mens tot die Martelaar Neófitos gespreek.
Daardeur het hy ‘n lewe wat aan die engele gelyk is, voortgestraal,
en soos ‘n jong man voortreflik die stryd gevoer.
O die heilige dade van die Martelaar wat aan die vyfkamp deelgeneem het!
O Christus, daar U goedhartig is,
red ons siele deur sy gebede.

O die sonderlinge wonder!
Van kindsbeen af het die verstandige Neófitos,
deur die werking van die Gees, wonders gedoen.
Deur sy gebede word water uit ‘n rots geput
en wek hy haar uit die dode op
                                          2


uit wie hy as nakomeling verskyn het.
O die heilige dade van die Martelaar wat aan die vyfkamp deelgeneem het!
O Christus, daar U goedhartig is,
red ons siele deur sy gebede.

O die sonderlinge wonder!
Waar die edele Neófitos om Christus ontwil stry,
verbaas hy sy vyande deur buitengewone wonders.
Hy blus die vuur waarin hy gegooi is,
en maak wilde diere bang.
O die onweerstaanbare mag
waardeur die Stryder wonderbaar gemaak is!
Maar red ons deur sy gebede, o God.

Eer aan die Vader en aan die Seun en aan die Heilige Gees.

Doksastikon – Toon 6

Heilige Vader,
die berig oor wat jy vermag het,
en waarvoor jy in die hemele die beloning vir jou arbeid ontvang het,
het oor die hele aarde uitgegaan.
Jy het die strydordes van die demone vernietig
en die Engele-ordes bereik,
wie se lewenswyse jy onberispelik nagevolg het.
Daar jy vrymoedigheid by die Here het,
smeek Hom om vrede vir ons siele.

Nou en altyd en tot in ewigheid. Amen.

Theotokion – Toon 6

O Meesteres wat die Onomvatlike in u skoot omvat het,
haal my uit die seemonster se buik van bose sonde.
Verlos my van die sware vloedgolf van versoekinge,
o Reine Jonkvrou,
ontruk my aan die storm van my oortredinge,
droog die see van my ongeregtighede op
en bring deur u heilige bondgenootskap
‘n einde aan die opstande van die demone se sameswering,
sodat ek u wat immer allersalig is,
sonder ophou mag verheerlik.

Of die Kruistheotokion (op Dinsdag- en Donderdagaande)

Toon 6

Toe die reine Maagd, u Moeder, sien
hoe ‘n allerwettelose volk u onregverdiglik aan ‘n Kruis vasslaan,
is sy in haar binneste verwond, o Heiland,
                                          3


soos Simeon voorspel het.

Apostiga uit die Oktoig

Eer aan die Vader en aan die Seun en aan die Heilige Gees.

Doksastikon – Toon 8

Ons, die skare Monnike, eer jou as ons leermeester, o Maximus.
Want deur jou het ons geleer om die waarlik reguit weg te bewandel.
Salig is jy, want jy het Christus gedien
en oor die mag van die vyand geseëvier,
o metgesel van Engele,
en tentgenoot van Heiliges en Regverdiges.
Bid saam met hulle tot die Heer
dat Hy Hom oor ons siele mag ontferm.

Nou en altyd en tot in ewigheid. Amen.

Theotokion – Toon 8

Ontruk my, o Meesteres,
aan die hand van die mensdodende draak
wat met huigelary teen my die stryd voer
om my heel in te sluk.
Ek smeek u, verbrysel sy tande en verbreek sy liste,
sodat ek van sy kloue verlos mag word
en u mag mag verheerlik.

Of die Kruistheotokion (op Dinsdag- en Donderdagaande) – Toon 8

Toe die vlekkelose Verskalf
die Kalf uit vrye wil aan die Kruis sien hang,
het sy swaar geweekla en uitgeroep:
“Wee my, my allerliefste Kind!
 Waarmee het die ondankbare Hebreërvolk U vergeld,
in hul begeerte om my kinderloos te laat,
van U verstoke, o Algeliefde?”

Apolitikion van die Heilige Maximus – Toon 8

Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Maximus,
God-geïnspireerde sieraad van monnike,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.
Apolitikion van die Heilige Martelaar Neófitos – Toon 4
                                          4


U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word…)

Toon 5

Deur vervolginge ter wille van die Geloof te verduur,
het jy alle kettery verdryf,
o salige Vader Maximus,
en ná jou tong uitgesny en hand afgekap is,
het jy ‘n waardige kroon vir jou belydenis
uit die hand van die Skepper ontvang.
Smeek Hom nou sonder ophou
dat Hy Hom oor ons siele mag ontferm.

Eer aan die Vader en die Seun en die Heilige Gees.

Vir die Martelaar Neófitos – Toon 4

Ná jy soos ‘n jong plant in die weiveld van Christus se Oorwinnaars gespruit het,
het jy vrugte van Godskennis vir Christus gebring.
Hulle wat jou getrou vereer, word daardeur gevoed,
o glorieryke Neófitos, edelmoedige stryder.
Maar daar jy altyd by God staan,
red ons deur jou gebede.

Nou en altyd en tot in ewigheid. Amen.

Theotokion – Toon 4

Ná God het ek, ellendige, o Theotokos,
my toevlug tot u heilige beskutting geneem
en ek versoek en bid u: Ontferm u oor my, o Reine,
want my sondes het my hoof oorstyg
en ek vrees en sidder vir die straf, o Meesteres.
Doen ‘n smeekbede by u Seun, o eerwaardige,
dat ek daarvan verlos mag word.

Of die Kruistheotokion (op Woensdae en Vrydae)

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
                                          5


Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Kontakion – Toon 8

Laat ons gelowiges die liefhebber van die Drie-eenheid op waardige wyse loof,
die grote Maximus wat duidelik die God-geïnspireerde geloof geleer het,
om Christus in twee energieë en twee wille te verheerlik,
en laat ons uitroep:
“Verheug jou, herout van die Geloof.”

Ikos

Open my lippe, o God my Verlosser,
en gee aan my om die Goddelike genade na my toe te trek,
om hom wat U bo almal op uitsonderlike wyse in twee nature verkondig het, o
Christus,
op waardige wyse te mag besing.
Tot hom roep ek dinge van hierdie aard uit:
Verheug jou, ligbaken wat die wêreld verlig;
verheug jou, hawe vir hulle wat in ‘n lewenstorm verkeer.
Verheug jou, helderskynende fakkel van Monnike;
verheug jou, roem en versterking van Martelare.
Verheug jou, ware sieraad en kleed van die Kerk;
verheug jou, stut en onwankelbare grondslag van die Geloof.
Verheug jou, want jy het die oormoed van die ketterye vernietig;
verheug jou, want met ywer laat jy, om Christus ontwil, jou jou ledemate ontneem.
Verheug jou, vreugde van hulle wat jou met geloof vereer;
verheug jou, jy wat hulle wat jou liefhet met vreugde vervul.
Verheug jou, jy wat baie van Belial verlos het;
verheug jou, jy wat die Gelowiges aan God opgedra het.
Verheug jou, herout van die Geloof.

Sinaksarion

Op die 21ste van vandeesmaand die Gedagtenis aan ons Regverdige Vader
Maximus die Belyer.

Verse.        Sonder hand of tong, kry jy ‘n hand en tong,
              en gee jy jou siel in God se hand oor, o Maximus.

              Op die 21ste het die noodlot Maximus se stem verberg.

Op dieselfde dag die Gedagtenis aan die Heilige martelaar Neófitos.

Op dieselfde dag die Gedagtenis aan ons Heilige Vader Zosimus, Biskop van
Sirakuse op die eiland Sicilië.
                                           6


Op dieselfde dag die stryd van die Heilige Martelare Efgenius, Valerianus, Candidus
en Aquila.

Op dieselfde dag die Sinaksis van die Heilige Irene in die allerheilige kerk wat langs
die see is en die gedagtenis aan die Heilige Martelares Agnes.

Op dieselfde dag die vier Heilige Martelare van Tirus wat deur die swaard
vervolmaak is.

Deur die gebede van u heiliges, o Christus ons God, ontferm U oor ons. Amen.

Eksapostilarion van die Heilige Maximus – Toon 2

Sprekend oor God, o Vader,
het jy die Drie-eenheid se een natuur verkondig,
asook sy een wil en een energie.
Maar toe God vlees geword het,
o alwyse Maximus wat God geopenbaar het,
het jy die kettery wat teen God stry, vernietig,
deur twee nature, wille en energieë te bely.
Toe jou hand deur hulle afgekap is en jou tong deur hulle afgesny is,
is jy as Martelaar geopenbaar.

Eksapostilarion van die Heilige Martelaar Neófitos – Toon 2

Jy is as groot dienaar van Christus geopenbaar, o Neófitos,
toe jy op sonderlinge wyse ‘n groot wonder gedoen het
deur haar wat jou gebaar het op te wek toe sy reeds dood was.
Waar jy nou kroondraend by Hom staan, o Godgesinde,
laat nie na om te bid
vir hulle wat jou besing
en jou ligbrengende gedagtenis vier nie,
o heilige Oorwinnaar en Martelaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Die vreemde, onseglike Godgepaste misterie
van u vlekkelose geboortegewing
het die Engele en sterwelingkore verbaas,
o Jonkvrou wat Maagd en Moeder is.
Want die ontoeganklike God wat sonder saad
vlees geword het in u skoot,
sonder om vermenging te ondergaan,
het toeganklik vir my geword
en my op sonderlinge wyse met sy Godheid verenig.

Apostiga by die Lofpsalms uit die Oktoig
                                         7



Eer aan die Vader en aan die Seun en aan die Heilige Gees.

Doksastikon – Toon 6

O Driemaal-salige Maximus,
ná jy jou met die liefde vir wysheid getooi het,
het jy jou met die wysheid van God laat straal.
Daarom, terwyl jy jou in beide onderskei,
het jy die seël op albei geplaas deur jou goeie belydenis.
Daar jy dus oor vrymoedigheid by Christus ons God beskik,
smeek Hom dringend ten behoewe van ons siele.

Nou en altyd en tot in ewigheid. Amen.

Theotokion – Toon 6

Geeneen wat hom op u verlaat,
keer heel beskaamd van u terug nie,
o reine Maagd Theotokos,
maar hy vra om die genade en ontvang dan die gawe,
wat sy versoek ten beste sal beantwoord.

Of die Kruistheotokion (op Woensdag- en Vrydagoggende) – Toon 6

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Die res van die Mettediens en die Wegsending.
