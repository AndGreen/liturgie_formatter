                                           1


Menaion Oktober 6 Die H. Apostel Thomas
Die Veranderlike vir die Vesperdiens


By “Heer, ek het U aangeroep…” maak ons voorsiening vir 6 verse en sing 3 stigiere
van die Apostel, met herhaling van elkeen.
Stigiere van die Heilige en glorieryke Apostel
Toon 4       (Ὡς γενναῖον ἐν Μάρτυσι)
Ná jy die Meester se sy aangeraak het, o Al-salige,
het jy die hoogste seëninge ontvang,
want soos ‘n spons water opneem,
het jy die bron van die goeie,
asook die ewige lewe, daaruit geput
en harte wat deur onkunde van God verdor is, te drinke gegee
deur dogmas van Godskennis te laat voortvloei.

Herhaal:     Ná jy die Meester se sy aangeraak het, o Alsalige…

Deur jou ongeloof het jy die gelowiges in hul geloof bevestig,
toe jy begin het om in jou spreke oor God
van Hom te praat as God en Heer van die hele skepping,
wat ter wille van ons wat op aarde is, Hom met vlees beklee het,
die Kruis en die dood en die spykergate verduur het
en deur ‘n spies in sy sy deurboor is,
waaruit ons die lewe put.

Herhaal:     Deur jou ongeloof het jy die gelowiges in hul geloof bevestig…
Die wonderbare Thomas, o Meester,
het ‘n fontein van dogmas vir die God-gesindes geopen,
want toe hy u sy aanraak,
is hy ingewy in die tweeledige werking
wat in ooreenstemming met die tweeledige natuur is,
en het hy uitgeroep:
“U is my God en Meester,
U is ook die Here van die heerlikheid,
wat om my ontwil vlees geword het.”

Herhaal:     Die wonderbare Thomas, o Meester…
Eer aan die Vader en aan die Seun en aan die Heilige Gees.
Doksastikon – Toon 6
As dienaar van die Woord en van sy onsegbare vleeswording,
het jy uit die diepte van wysheid geput, o Apostel Thomas.
Want met die hengelstok van die Kruis het jy siele opgespoor
en hulle lewend uit die diepte van misleiding gevang.
So het jy die hele wêreld met die treknet van jou dogmas verlig.
                                             2


En met die lig van kennis het jy die verduisterde siele van die Indiërs stralend
gemaak.
Daar jy duidelik die heerlikheid van Christus geniet,
smeek Hom om Hom oor ons siele te ontferm.

Nou en altyd en tot in ewigheid. Amen.
Theotokion – Toon 6
O Theotokos, u is die ware wynstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Apostiga – Toon 4           (Ἔδωκας σηµείωσιν)

Soos ‘n pêrel, o Apostel Thomas,
het Christus die Mensliewende jou opgetrek
uit die diepte van die wêreld se verwarring,
en deur jou hulle ryk gemaak wat behoeftig was
en deur armoede aan verskrikkinge onderworpe was.
Daarom noem ons jou salig
en verheerlik ons jou al-feestelike gedagtenis met lof,
terwyl ons jou op reggelowige wyse eer.


Vers: Oor die hele aarde het hulle stem uitgegaan en tot by die eindes van die
      wêreld hulle woorde.
Jy het die hele land van die Indiërs stralend gemaak,
o aller heilige ooggetuie van God en Apostel.
Want deur hul almal deur die Gees te verlig, o wyse,
het jy hulle kinders van die lig en dag gemaak,
en ná jy hulle afgodstempels afgebreek het,
het jy deur genade kerke tot verheerliking en lof van God opgerig,
o salige voorbidder vir ons siele.

Vers: Die hemele vertel die eer van God, en die uitspansel verkondig die werk van
      sy hande.

Ná jy met jou nuurskierige hand, o Thomas,
die Goddelike sy en spykerwonde ondersoek het,
wat die Onsterflike om ons ontwil verduur het,
het jy met vreugde jou ongeloof in vaste geloof omgesit en uitgeroep:
U is God en Heer,
en ek verheerlik U, o mensliewende,
wat deur u lyding hartstogteloosheid vir die gelowiges laat opwel het.

Eer aan die Vader en aan die Seun en aan die Heilige Gees.
Doksastikon – Toon 6        deur Anatolius
                                           3


Daar jy die Goddelike aanskou het, o Apostel Thomas,
is jy as mengbak van Christus se noëtiese wysheid bewys,
waardeur die gelowiges se siele verbly word,
want met die Goddelike treknet van die Gees,
het jy volkere uit die diepte van onkunde opgetrek.
Daarom het jy soos ‘n stroom van genade uit Sion voortgekom
en jou geïnspireerde dogmas oor die hele skepping laat vloei.
Daarom, daar jy in navolging van Christus se lyding in jou sy deurboor is
en in die duisternis van onverganklikheid ondergegaan het,
smeek Hom om Hom oor ons siele te ontferm.

Nou en altyd en tot in ewigheid. Amen.
Theotokion – Toon 6        (Ὅλην ἀποθέµενοι)
Wanneer ek aan die vreeswekkende regterstoel van u Seun
en die wêreldwye oordeel dink, o Alreine,
is ek verleë en beangs,
en bewe ek uit vrees vir die ondersoek na my dade.
Want dit is alles boos en vol van alles wat skandelik is,
en waarlik duisternis, straf en afkeer waardig.
Aanskou my verdrukkinge en die verbryseling van my siel
en red my van daardie foltering en straf.

Apolitikion van die Heilige, glorieryke Apostel – Toon 3
O Heilige Apostel Thomas,
bid tot die barmhartige God
dat Hy aan ons siele vergewing van oortredinge sal skenk.

Die Veranderlike vir die Mettediens
Kathisma uit die Oktoig ná die Eerste Psalmlesing.
Kathisma ná die Tweede Psalmlesing – Toon 5            (Τὸν συνάναρχον Λόγον)
Laat ons almal Christus se Apostel en dissipel
tydens sy gedagtenis met lofsange loof.
Want op Godgepaste wyse het hy ons denke in die Heer versterk
toe hy in sy soeke na ‘n vaste geloof
self die spykermerke aangeraak het,
terwyl hy sonder ophou bid
dat Hy Hom oor ons siele sal ontferm.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 5        (Τὸν συνάναρχον Λόγον)
Smeek altyd die God en Heer
wat vir ons wat deur ons sondes bedorwe geraak het
uit u vlees aangeneem het, o Eerwaardige,
om Hom oor ons te ontferm
                                          4


en sy toorn en grimmigheid af te wend
van hulle wat met geloof en sonder ophou
die groot dade van u genade bekend maak en loof.

Kathisma van die Heilige glorieryke Apostel
Toon 8       (Τὴν Σοφίαν καὶ Λόγον)
Met die treknet van jou Goddelike woorde
het jy die redelike visse gevang
en hulle as eerstelingoffers aan ons God opgedra
en in jou verlange om jou met die littekens van Christus te beklee
is jy as navolger van sy lyding geopenbaar.
Daarom kom ons byeen, o glorieryke Apostel,
eer ons tereg jou al-feestelike gedagtenis
en roep ons eendragtig tot jou uit:
Bid tot Christus ons God
dat hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8        (Τὴν Σοφίαν καὶ Λόγον)
Laat ons die hemelse poort en ark,
die al-heilige berg, die wolk van lig, die hemelse leer,
die geestelike Paradys, die bevryding van Eva,
die groot skat van die hele wêreld besing;
want verlossing vir die wêreld
en vergewing van die oortredinge van ouds is in haar bewerk;
daarom roep ons tot haar:
“Bid u Seun en God om vergewing van oortredinge te skenk
aan almal wat u al-heilige bevalling vroom vereer.”

Kontakion van die Heilige Apostel Thomas – Toon 4 (Ἐπεφάνης σήµερον)
Met die Goddelike genade vervul
het die Apostel en ware dienskneg van Christus
met berou uitgeroep:
“U is my God en Heer.”

Ikos
Toe Petrus tot Christus se Dissipel en groot ingewyde uitverkorene,
Thomas wat God verkondig, uitroep: “Ons het die Here gesien,”
het hy gesê: “Tensy ek die spykermerke in sy hande sien,
en sy sy aanraak, sal ek nooit glo nie.”
Maar die Skepper van almal en Meester het in sy begeerte om almal te red soos ‘n
dienskneg gekom en vir Thomas gesê:
“Raak die merke van my hande en sy aan en wees nie ongelowig nie,
want Ek is jou Here God.”
                                           5


En hy het met berou uitgeroep: “U is my God en Heer.”

Sinaksarion
Op die 6de van vandeesmaand die Gedagtenis aan die Heilige Apostel Thomas.
Verse.        Thomas wat destyds sy hand in u sy wou steek,
              word om u ontwil in sy sy deurboor, o Woord.

              Op die 6de is Thomas deur lang spiese gesteek.

Op dieselfde dag die Gedagtenis aan die Heilige Martelares Eroteïs.

Die Heilige Nuwemartelaar Makarios, wat van Kios in Bithinië afkomstig was, en wat
eers in Prousa as martelaar getuienis afgelê het toe hy met klippe gegooi is, en later,
in die jaar 1590, deur die swaard vervolmaak is.

Deur hul heilige gebede, o God, ontferm U oor ons. Amen.

Eksapostilarion van die Heilige glorieryke Apostel
Toon 2        (Γυναῖκες ἀκουτίσθητε)
O Thomas, ooggetuie en Apostel van Christus die al-medelydende,
skenk vrede aan die hele wêreld
en oorwinnings aan ons Christusliewende leier,
en vra vir ons wat jou as dissipel wat van God spreek, eer
om vergewing van oortredinge en verlossing.

Nog ‘n Eksapostilarion – Toon 2 (Γυναῖκες ἀκουτίσθητε)
Christus die grote Son het jou,
o wyse Apopstel Thomas,
as helder straal na Indië gestuur,
waar jy spoedig die duister dwaling verdryf
en die volke verlig het om die Goddelike Drie-eenheid te eer,
deur Wie ons almal bewaar word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 2        (Γυναῖκες ἀκουτίσθητε)
O Al-onskuldige Moeder van God,
die groot roem van Apostels, Martelare, Profete en Heiliges,
versoen u Seun en Heer met ons, u dienaars,
o Geboortegeefster van God,
wanneer Hy sit om elkeen na verdienste te oordeel.

Lofpsalms
                                             6


By die Lofpsalms maak ons voorsiening vir 4 verse en sing die volgende 3 stigiere,
met herhaling van die eerste.

Stigiere van die Heilige, glorieryke Apostel – Toon 2   deur Anatolius.
Jy het Christus gevolg, o Apostel Thomas,
en daar jy die wêreld verag en sý lering in jou skatkis verberg het,
is jy as Apostel geopenbaar.
Daarom het jy, toe jy onder die heidene gekom het,
hul siele wat deur die dwaling en hartstogte verduister was,
deur die gebooie van die Verlosser verlig,
om in die Drie-eenheid wat in een in wese is, te glo.

Herhaal:      Jy het Christus gevolg, o Apostel Thomas…

Toon 4

In jou siel met die Goddelike vuur van kennis verlig,
het jy as regmatige dissipel, o Apostel Thomas,
in alles ‘n navolger van die Meester geword.
Want met die hengelstok van die Kruis
het jy uit die diepte van onkunde die siele van vromes gevang.
Daarom het jy met die hoek van die Goddelike Gees
die verduisterde denke van die Indiërs in die net getrek.
Smeek Christus ons God altyd
dat ons van die verduisterde aangesig van die vyand verlos mag word
en dat ons siele gered mag word.

Jy het visvang op see versaak
en jou met geloof tot die hengelstok van die Kruis gehaas,
en daardeur het jy almal gevang, o Apostel Thomas.
Daarom is jy waardig geag om met jou hand te raak
aan die onbevlekte sy van die Woord
en die merke van die spykers wat Hom deurdring het
met jou vinger te ondersoek.
Bid altyd dringend tot Christus ons God
dat ons siele gered mag word.

Eer aan die Vader en aan die Seun en aan die Heilige Gees.

Doksastikon – Toon 6        deur Anatolius
Daar jy die Goddelike aanskou het, o Apostel Thomas,
is jy as mengbak van Christus se noëtiese wysheid bewys,
waardeur die gelowiges se siele verbly word,
want met die Goddelike treknet van die Gees,
het jy volkere uit die diepte van onkunde opgetrek.
Daarom het jy soos ‘n stroom van genade uit Sion voortgekom
en jou geïnspireerde dogmas oor die hele skepping laat vloei.
Daarom, daar jy in navolging van Christus se lyding in jou sy deurboor is
en in die skemer van onverganklikheid ondergegaan het,
                                         7


smeek Hom om Hom oor ons siele te ontferm.

Nou en altyd en tot in ewigheid. Amen.

Theotokion – Toon 6
O Theotokos, u is die ware wynstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Die Groot Doksologie
