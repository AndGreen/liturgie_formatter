                                         1


Menaion September 10 Die H. Martelaresse Menodora, Metrodora en
Nimfodora

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing die
volgende stigiere.

Vir die Fees van die Geboorte van die Hoogheilige Maagd - Toon 2

Met hoedanige lippe moet ons wat weinig werd is,
haar wat gebore is, nou loof?
Sy wat heiliger as die skepping is,
en eerbiedwaardiger as die Gerubim en al die heiliges.
Die onwankelbare troon van die Koning,
die huis waarin die Allerhoogste gewoon het,
die verlossing van die wêreld, die heiligdom van God.
Sy wat deur haar heilige geboorte
vir die gelowiges groot barmhartigheid skenk.

Hoedanige geestelike liedere moet ons u nou bring, o Alheilige?
Want deur die onvrugbare se swangerskap met u,
het u heel die skepping geheilig,
Adam van sy boeie verlos
en Eva van haar barensweë bevry.
Daarom vier die Engelekore saam fees,
die hemel verheug hom met die aarde
en die siele van die Regverdiges hef gesange aan
en roep met geloof tot lof van u geboorte uit.

Wat was die ontsagwekkende liedere, o Maagd,
wat hulle u destyds gebring het?
Waar hulle rondom u gestaan het ná u gebore is,
het die jongedogters met vreugde gedans
en met verbasing uitgeroep:
“Die paleis van die Koning is gebore,
die ark van die heiligdom straal voort,
die onvrugbare poorte is geopen.
Want die poort van God bring 'n oorvloed van die deugde
en skenk vrede en groot barmhartigheid.

Vir die Heilige Martelaresse – Toon 4
Ná julle jul met die kleursel van jul bloed getooi het,
is julle ongeskonde verenig, o jongedogters,
met die bloeiende skoonheid, Christus ons God,
wat julle maagdelikheid onbesoedeld bewaar het,
vir die onbevlekte bruidskamer van onverganklikheid,
vir die hemelse woninge,
die bruidsvertrek wat nie deur hande gemaak is nie, o Martelaresse.
                                             2



Met liggame wat nog nie volgroeid is nie,
maar met ‘n denkwyse wat volmaak is, o glorierykes,
het julle deur die krag van die Gees
die moorddadige draak, die bron van die bose, in ‘n worsteling oorwin
en sy krag kragteloos bewys.
Daarom het julle die oorwinnigskrone verwerf,
Menodora, Metrodora en Nimfodora,
kampvegters van die Drie-eenheid.

Ook al is julle ledemate gefolter,
en julle deur die vuur verteer en met ysterkloue verskeur,
aan ‘n houtpaal gehang en deur ‘n swaard opgekap,
het julle Christus nie verloën nie,
o albebroemde oorwinnaars.
Daarom het julle oorwinningskrone ontvang,
Menodora, Metrodora en Nimfodora,
aan die Drie-eenheid gelyk in getal.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion - Toon 4

Volgens die aankondiging van die Engel
het u, o Maagd, vandag as die al-eerbiedwaardige kind
van die regverdige Joachim en Anna te voorskyn gekom,
as hemel en troon van God en vat van reinheid,
wat vooraf vreugde aan die hele wêreld verkondig,
die beskermer van ons lewe,
die opheffing van die vloek, die terugkeer van die seën.
Daarom, o Maagd wat deur God geroep is,
vra tydens u geboortefees om vrede
en groot barmhartigheid vir ons siele.

Apostiga – Toon 2

Verheug julle, koor van die Profete,
want kyk, die onvrugbare laat ‘n vrug ontspruit,
waardeur jul profesieë vervul sal word.

Vers: Hoor, o dogter, en kyk, en neig u oor, en vergeet u volk, en die huis van u vader en
die Koning sal u skoonheid begeer. (Ps. 44:11)

Spring van vreugde, Joachim,
wanneer jy sien hoe Anna
die vrug van haar skoot vir jou laat ontspruit,
waaruit lewe en verlossing vir die wêreld gebore sal word.

Vers: Die rykes van die volk sal U om u guns smeek. (Ps. 44:13)

Laat die ouderdom van Joachim
                                           3


en die onvrugbaarheid van Anna van vreugde spring,
daar hulle die sterflike natuur nuutmaak
wat lank gelede oud geword het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 2

Aanvaar ‘n gesang van smerige lippe, o Theotokos,
en skenk my vergifnis van my oortredinge
asook dat ek die kwaad wat ek gedoen het reg kan maak”

Apolitikion van die Fees van die Geboorte - Toon 4

U geboorte, o Theotokos, het vreugde aan die hele wêreld openbaar,
want uit u het die Son van Geregtigheid, Christus ons God, opgekom.
Hy het die vloek losgemaak en die seën gegee.
En ná hy die dood beeindig het,
het Hy ons die ewige lewe gegee.

Die Veranderlike vir die Mettediens
Ná die Eerste Psalmlesing, die volgende Kathisma – Toon 4

O Dawid, roep uit: “Wat het God aan jou beloof?”
“Kyk, wat Hy aan my beloof het, het Hy vervul,” sê hy,
“deur uit die vrug van my lendene die Maagd te gee,
uit wie die Skepper, Christus die nuwe Adam, gebore is
om as Koning op my troon te sit.
En vandag heers Hy as Koning
wat ‘n onwankelbare koninkryk het.”
Die onvrugbare baar die Theotokos en voedster van ons lewe.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal: O Dawid roep uit…

Ná die Tweede Psalmlesing, die volgende Kathisma – Toon 4

Uit die wortel van Isai en die lendene van Dawid
word Maria, die diensmaagd van God, vandag vir ons gebore,
en die heelal word nuutgemaak en vergoddelik.
Verheug julle saam, hemel en aarde.
Loof haar, stamme van die nasies.
Joachim is bly en Anna vier fees en roep uit:
“Die onvrugbare baar die Theotkos en voedster van ons lewe.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
                                            4


Herhaal: Uit die wortel van Isai…

Ná die Derde Ode van die Kanon,

Die Kontakion van die Fees van die Geboorte – Toon 4

Deur u heilige geboorte, o Onbevlekte,
is Joachim en Anna van die smaad van kinderloosheid,
en Adam en Eva van die bederf van die dood bevry .
Verlos van die skuld van oortredinge
vier u volk fees terwyl hulle u toeroep:
“Die onvrugbare baar die Theotokos
en voedster van ons lewe.”

Kathisma van die Martelaresse – Toon 4
Die hemelkore van die Liggaamlose Dienaars
was verbaas oor jul groot uithouvermoë,
want dit was vir julle asof iemand anders ly,
toe jul gebeente deur balke verbrysel word
en julle ‘n bitter dood verduur,
toe julle met jul vroulike liggame die afvallige draak verbrysel,
o maagdelike Bruide van die Lewegewende,
kampvergters van die geloof.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Kathisma van die Fees van die Geboorte - Toon 4

Die Maagd Maria en ware Theotokos
het vandag soos ‘n wolk van lig oor ons gestraal,
en uit die Regverdiges kom sy voort tot ons heerlkheid.
Adam word nie meer veroordeel nie,
en Eva is van haar bande bevry.
Daarom roep ons met vrymoedigheid tot die enige Reine:
“U geboorte verkondig vreugde aan die hele wêreld.”

Kontakion – Toon 4

Deur standvastig vir die Drie-eenheid te stry,
het julle die slinkse vyand afgewend,
in die gees as susters verenig.
Daarom het julle, o Oorwinnaars,
saam met die Vyf Maagde in die hemelse bruidsaal gaan woon
en staan julle altyd saam met die Engele
met vreugde by die Koning van almal.

Ikos
                                          5


Die Kerk van Christus berei met geloof ‘n allerheilige fees van die Martelaresse wat
ook susters was,
en vier vroom jul ligbrengende, luisterryke en volkome ligdraende gedagtenis,
o albefaamdes wat in lewenswyse eenders was.
Want julle het die vyandige gees standvastig op aarde vertrap
En julle met krone uit die hand van die Koning van almal bekrans.
Vra Hom om verligting vir my, om jul gedagtenis waarlik na waarde te loof
asook jul wonderbare, heilige manmoedigheid,
want julle staan altyd met vreugde by die Koning van almal.

Sinaksarion
Op die 10de van vandeesmaand, die Gedagtenis aan die Heilige Martelaresse
Menodora, Metrodora en Nimfodora.
Verse.        Menodora, Metrodora en Nimfodora beskou
              folteringe van die vlees as gawes.

              Op die 10de is die drie wat na gawes vernoem is, doodgeslaan.
Op dieselfde dag die Gedagtenis aan die Heilige Martelaar Waripsawas.
Op dieselfde dag is die Keiserin Pulcheria in vrede vervolmaak.
Op dieselfde dag die Gedagtenis aan die Heilige Apostels Apelles, Lukas en
Clemens.
Op dieselfde dag die Gedagtenis aan die Heilige Martelaar Ias, wat deur die swaard
vervolmaak is.
Deur die gebede van u Heiliges, o God, ontferm U oor ons. Amen.

Eksapostilarion – Toon 3
Daar die drie maagde op onuitspreeklike wyse
na die Drie-enige God verlang het,
het hulle Hom ten aanhore van die tiranne verkondig.
Daarom het hulle, ná hulle gefolter is,
die onverganklike kroon verwerf.

Vir die Fees van Geboorte – Toon 3
O soete blydskap van Engele,
die verligting van die mensdom,
die beskerming van die wêreld,
o Maagd Maria, Moeder van God,
verlos van oortredinge hulle wat u met geloof besing.

Apostiga by die Lofpsalms – Toon 2
As spruit van die Joachim en Anna,
het die Maagd aan die mensdom verskyn,
sy wat almal van die bande van die sonde losmaak.
                                           6


Vers: Hoor, o dogter, en kyk, en neig u oor, en vergeet u volk, en die huis van u
vader en die Koning sal u skoonheid begeer. (Ps. 44:11)
Die onvrugbaarheid van Anna
is waarlik as ‘n berg wat beskadu is, bewys,
waaruit die verlossing vir alle gelowiges geskenk is.

Vers: Die rykes van die volk sal U om u guns smeek. (Ps. 44:13)

Ná sy Anna se bande van onvrugbaarheid verbreek het,
het die alreine Maagd voortgekom,
en die vergifnis vir die mensdom geskenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Kom laat ons die gelowiges die Jonkvrou verheerlik;
want sy is uit die onvrugbare gebore
en maak ons natuur wat onvrugbaar geword het, nuut.

Die res van die Mettediens en die Wegsending.

Die Veranderlike vir die Goddelike Liturgie
Eerste Antifoon

v.1   O Here, dink aan Dawid, en aan al sy sagmoedigheid (Ps. 131:1)
Deur die gebede van die Theotokos, o Heiland, red ons.
v.2   Kyk, ons het daarvan gehoor in Efrata, ons het dit gevind in die velde van die
      woud. (Ps. 131:6)
v.3   Heerlike dinge word van u gesê, o stad van God. (Ps. 86:3)
v.4   God is in haar midde, en sy sal nie wankel nie. God sal haar vroeg in die
      oggend help. (Ps. 45:6)
Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Deur die gebede van die Theotokos, o Heiland, red ons.
Tweede Antifoon

v.1   Die Here het in waarheid aan Dawid gesweer, en Hy sal dit nie tersyde stel
      nie. (Ps. 131:11)


Red, o Seun van God, wat wonderbaar is in die heiliges, ons wat tot U sing:
Halleluja.
                                           7



v.2    Van die vrug van jou binneste sal ek laat sit op jou troon. (Ps. 131:11)
v.3    Daar sal Ek vir Dawid ‘n horing laat uitspruit; Ek het vir my gesalfde ‘n lamp
       toeberei. (Ps. 131:17) )
v. 4   Want die Here het Sion uitgekies, Hy het dit as ‘n woonplek vir Hom gekies.
       (Ps. 131:13)
Derde Antifoon – Toon 4


v.1    Dit is my rusplek tot in ewigheid. Hier sal ek woon, want ek het haar uitgekies.
       (Ps. 131:14)
U geboorte, o Theotokos, het vreugde aan die hele wêreld geopenbaar,
want uit u het die Son van Geregtigheid, Christus ons God, opgekom.
Hy het die vloek losgemaak en die seën gegee.
En ná hy ‘n einde aan die dood gemaak het,
het Hy ons die ewige lewe gegee.

v.2    Die strome van die rivier maak die Godstad bly. Die Allerhoogste het sy
       vabernakel geheilig (Ps. 45:5)
v.3    Heilig is u tempel, wonderbaar in geregtigheid. (Ps. 64:5-6)
In plaas van “Dit is waarlik gepas...” - Toon 8

Maagdelikheid pas nie by moeders nie,
en moederskap is aan maagde vreemd;
in u, o Theotokos, is aan beide 'n plek gegee.
Daarom noem al die stamme van die aarde
u onophoudelik salig.

Kommunielied

Ek sal die beker van heil opneem en die naam van die Here aanroep. Halleluja. (Ps.
115:3)
