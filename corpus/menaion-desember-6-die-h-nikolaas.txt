                                         1


Menaion Desember 6 Die H. Nikolaas van Myra, die Wonderdoener

Die Veranderlike by die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere, met herhaling van die eerste twee om 6 te maak.

Toon 2

Liggaamlik het jy in Myra gewoon,
en is jy waarlik as mirre bewys,
daar jy met geestelike mirre gesalf is,
Heilige Nikolaas, Hoëpriester van Christus.
En jy salf die gesigte van hulle wat met geloof en liefde
altyd jou albesonge gedagtenis vier,
terwyl jy hulle deur jou gebede tot die Heer
verlos van moeilikhede, gevare en verdrukkinge, o Vader.


Herhaal:     Liggaamlik het jy in Myra gewoon…

Jy is waarlik in ooreenstemming met jou naam
as magtige Oorwinning in versoekinge
van die gelowige Volk bewys,
Heilige Nikolaas, ware dienaar van Christus.
Want oral waar jy aangeroep word,
bereik jy spoedig hulle wat hulle met liefde
na jou beskutting haas.
Want deur geloof verskyn jy dag en nag
en red jy hulle van versoekinge en moeilikhede.

Herhaal:     Jy is waarlik in ooreenstemming met jou naam…

Jy het aan Kesier Konstantyn en Awlawios in ‘n droom verskyn,
hulle in ‘n toestand van vrees gedompel,
en só vir hulle gesê:
“Laat dadelik die gevangenes uit die gevangenis vry
wat julle wederregtelik aanhou,
want hulle is onskuldig aan die wettelose moord.
Maar as jy ongehoorsaam is, o Koning,
sal ek ‘n versoek teen jou rig
wanneer ek tot die Here bid.

‘n Groot en ywerige helper is jy
vir hulle wat in gevare verkeer,
o glorieryke, Heilige Nikolaas,
heilige herout van Christus,
vir hulle wat op land is en hulle wat vaar,
vir hulle wat naby is en hulle wat ver is,
‘n baie medelydende en magtige voorbidder.
Daarom kom ons bymekaar en roep ons uit:
                                          2


“Bid tot die Heer dat ons van alle moeilikhede verlos mag word.”

Eer aan die Vader en aan die Seun en aan die Heilige Gees.

Toon 6

O liefhebbers van Feeste, laat ons byeenkom
en met lofliedere die sieraad van Hiërarge,
roem van die Vaders, fontein van wonders
en baie groot helper van die gelowiges besing en sê:
Verheug jou, bewaarder, eerwaardige voorganger
en onvernietigbare suil van die inwoners van Myra.
Verheug jou, helderste ligbaken,
wat die eindes van die wêreld met jou wonders verlig.
Verheug jou, die Goddelike blydskap van verdruktes
en allervurige beskermer van hulle wat onreg aangedoen word.
En nou, alsalige Nikolaas,
hou nie op om tot Christus God te bid
vir hulle wat altyd met geloof en liefde
jou vreugdevolle en alfeestelike gedagtenis vier nie.

Nou en altyd en tot in ewigheid. Amen.

Ter voorbereiding van die fees - Toon 6

Maak jou gereed, o Grot,
want die Lam kom en sy dra Christus in haar skoot.
O krip, ontvang Hom wat deur sy woord
ons aardgeborenes van onredelike optrede bevry.
O Herders wat in die oop veld bly,
getuig van die ontsagwekkende wonder.
En Wyse Manne uit Persië,
offer goud, wierook en mirre aan die Koning.
Want die Here het uit ‘n Maagdelike Moeder verskyn.
Sy Moeder het soos ‘n diensmaagd voor Hom gebuig,
Hom aanbid en Hom in haar arms aangespreek:
“Hoe is U in my gesaai, of hoe het U in my gegroei,
my Verlosser en God?”

Die Intog, O Blye Lig, die Prokimenon van die dag, en die volgende Skriflesings.


(al drie lesings voorheen vertaal)

Die Lesing uit die Boek Spreuke (soos op 9 Nov)

Die gedagtenis van die regverdige word met lofliedere gevier en die seën van die
Here is op sy hoof. Salig is die man wat wysheid vind, en die sterfling wat
verstandigheid ken. Want dit is beter om daarvoor handel te dryf as vir skatte van
goud en silwer. Dit is meer werd as kosbare gesteentes. Alles wat kosbaar is, is dit
                                            3


nie werd nie. Want uit sy mond kom geregtigheid, en dra wet en barmhartigheid op
die tong. Luister dus na my, o kinders. Want ek sal eerwaardige dinge spreek, en
salig is die mens wat my weë bewaar. Want my uitgange is uitgange van lewe, en
welgevalle word deur die Here berei. Daarom smeek ek julle, en spreek ek tot die
mensekinders, want ek, wysheid, het raad berei, en kennis en begrip uitgenooi.
Raad en standvastigheid is myne, verstandigheid is myne en sterkte is myne. Ek is
lief vir hulle wat my bemin, en hulle wat my soek, sal genade vind. Herken dus
sluheid, o onbedorwenes, neem dit ter harte, o onervarenes. Luister weer na my:
want ek sal eerwaardige dinge spreek, en waarhede deur my lippe openbaar. Want
my mond sal waarheid oordink, en leuenagtige lippe is ‘n gruwel in my oë. Al die
woorde van my mond gaan gepaard met geregtigheid, daar is niks verdraaid of
slinks daarin nie. Alles is reguit vir hulle wat verstaan en reg vir hulle wat kennis vind.
Want ek leer julle wat waar is, sodat jul hoop in die Here mag wees en julle met gees
vervul mag wees.

Die Lesing uit die Wysheid van Salomo (Spreuke 10:31-32 en ‘n Seleksie)

Die mond van die regverdige drup wysheid, en die lippe van mense het ervaring van
bekoorlikhede. Die mond van wyses oordink wysheid, en geregtigheid red hulle van
die dood. Wanneer ‘n regverdige sterf, gaan hoop nie verlore nie, want ‘n regverdige
seun word vir die lewe gebore, en onder sy seëninge sal hy die vrug van
geregtigheid pluk. Vir die regverdiges is daar altyd lig, en hulle sal genade en eer by
die Here vind. Die tong van wyses ken die goeie, en wysheid sal in hul harte rus. Die
Here het toegewyde harte lief, en almal wat onskuldig in hul weg is, is vir hom
aanvaarbaar. Die wysheid van die Here sal die gesig van die verstandige verlig.
Want dit bereik hulle wat dit begeer nog voor dit bemerk is, en word sonder moeite
gesien deur hulle wat dit liefhet. Hy wat vroeg opstaan daarvoor sal nie swoeg nie,
en hy wat ‘n deurnagwaak hou daarvoor sal gou sonder sorge wees. Want dit is op
soek na hulle wat dit waardig is nie, en verskyn met ‘n goeie gesindheid in haar
omswerwinge aan hulle. Boosheid sal nooit die wysheid oorwin nie. Daarom het ook
ek ‘n liefhebber van haar skoonheid geword en daarmee vriende gemaak, en dit
vanaf my jeug gesoek, en ek het gestreef om haar as bruid na my te bring. Want die
Meester van almal het haar liefgehad. Want sy is ‘n ingewydene in die kennis van
God, en iemand wat sy werke kies. Die vrugte van haar inspanning is deugde; Sy
leer selfbeheersing en verstandigheid, geregtigheid en dapperheid. Niks in mense se
lewens is nuttiger as dit nie. As iemand ryke ervaring begeer, sy weet hoe om die
verlede en toekomstige te vergelyk, sy ken die wendinge van woorde en die
oplossings van raaisels, sy sien tekens en wonders vooruit, en die uitkomste van tye
en seisoene, en is in alles ‘n goeie raadgewer. Want onsterflikheid is in haar, en
roem in gemeenskap met haar woord. Daarom het ek my tot die Here gewend en
Hom gesmeek en uit my hele hart tot Hom gespreek: “O God van ons Vaders, en
Here van barmhartigheid, wat alles deur u woord geskape het, en wat deur u
wysheid die mens toeberei het om oor die skepsele wat deur U onstaan het, te
heers, en om die wêreld in heiligheid en geregtigheid te bestuur, skenk my die
                                           4


wysheid wat by u troon sit, en verwerp my nie uit die geledere van u kinders nie,
want ek is u dienskneg en die seun van u diensmaagd. Stuur haar uit u heilige
woning en vanaf die troon van u heerlikheid, om by my te wees en my te leer wat vir
U welbehaaglik is. En sy sal my met kennis lei en my deur haar heerlikheid bewaar.
Want die gedagtes van sterflikes is alles nikswerd nie en hul planne is onseker.

Die Lesing uit die Wysheid van Salomo (4:7-15)

Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.

Litie

Toon 1

Jy het jou blik sonder om af te wyk
op die hoogte van kennis gehou
en in die verborgene die diepte van wysheid ondersoek,
en deur jou leringe die wêreld verryk, Vader.
Smeek Christus altyd ten behoewe van ons,
o Hiërarg Nikolaas.

O Man van God,
getroue dienaar en rentmeester van sy misteries,
man wat na die dinge van die Gees verlang,
besielde suil en lewende ikoon.
Die Kerk van die inwoners van Myra
het jou as Goddelike skatkis en voorbidder vir ons siele
in ere gehou en ontvang.

Toon 2

Christus God het jou as reël van geloof
en ikoon van sagmoedigheid vir jou kudde getoon,
o Hiërarg Nikolaas.
Want terwyl jy met Mirre salf,
straal jy helder deur jou heilige oorwinnings,
o beskermer van wese en weduwees.
Hou daarom nie op nie om te bid dat ons siele gered mag word.
                                           5


O Vader Nikolaas,
die mirrehouer van jou relieke beskerm Myra.
Daarom het jy ‘n droomgesig aan die Keiser verskyn
en gevangenes wat onregverdig veroordeel is
van die dood, boeie en tronk bevry.
Maar toon jouself ook nou, soos destyds en altyd,
deur jou verskyning,
terwyl jy vir ons siele bid.

O Vader Nikolaas, ook al swyg Myra,
roep die hele wêreld wat deur jou verlig is
met lofgesange uit,
asook die geur van salf, menigte wonders
en die veroordeeldes wat deur jou gered is.
Saam met die mense van Myra
sing ook ons en roep ons uit:
“Bid dat ons siele gered mag word.”

Toon 4

Vader Nikolaas,
daar jy ‘n mirrehouer van die Alheilige Gees is,
versprei jy soos ‘n blye lente
Christus se Goddelike geure.
Want daar jy ‘n navolger van die Apostels geword het,
loop jy die wêreld deur vanweë die berigte oor jou wonders.
Daarom het jy deur drome aan hulle wat ver is verskyn, asof hulle naby was
om hulle wat as gevolg van ‘n onregverdige vonnis sou sterf te verlos,
en red jy op wonderbare wyse hulle wat jou aanroep uit baie gevare.
Bevry ook daarom deur jou gebede ons wat jou altyd prys
van die moeilikhede wat ons oorval.

Toon 6

Welgedaan, goeie en getroue.
Welgedaan, werker in die wingerd van Christus.
Jy het die las van die dag gedra,
jy het die talent wat jou gegee is, vermeerder,
en hulle wat ná jou gekom het, nie beny nie.
Daarom het die poort van die hemele vir jou oopgegaan.
Gaan in in die vreugde van jou Heer,
en bid vir ons, Heilige Nikolaas.

Toon 8

In hierdie tydelike lewe het jy jou tot lof van die Here gehaas
en Hy het jou in die ware hemelse lewe verheerlik.
Daarom, daar jy vrymoedigheid teenoor Hom bekom het,
bid dat ons siele gered mag word.
                                          6


Eer aan die Vader en aan die Seun en aan die Heilige Gees.

Toon 8

Die vrug van jou dapper dade, Heilige Vader,
het die harte van die gelowiges vrolik gemaak.
Want wie het hom nie verwonder waneer hy hoor
van jou onmeetlike nederigheid en geduld,
jou blymoedigheid teenoor die behoeftiges
en medelye met verduktes nie?
Jy het almal geleer op ‘n wyse wat God waardig is, o Hiërarg Nikolaas.
En waar jy nou met ‘n onverwelklike kroon bekrans is,
bid vir ons siele.

Nou en altyd en tot in ewigheid. Amen.

Ter voorbereiding van die Fees – Toon 8

O Bethlehem, berei jou voor;
laat die krip gereed gemaak word;
laat die grot Hom ontvang.
Die waarheid het gekom, die skadu het verbygegaan.
En God het uit ‘n Maagd aan die mensdom verskyn,
ná Hy aan ons gelykgevormig geword
en wat Hy aangeneem het, vergoddelik het.
Daarom word Adam saam met Eva nuutgemaak
en roep hulle uit:
“Welwillendheid het op aarde verskyn om ons geslag te red.”

Apostiga – Toon 5

Verheug jou, heilige hoof,
reine blyplek van die deugde,
heilige maatstaf van die allerheilige priesterskap,
die allerglansende groot Herder,
fakkel van oorwinning waarvan jy die naam dra,
wat met medelye swig voor almal wat vra
en vermurwe voor die gebede van die krankes,
allergewillige redder en bevrydende bewaarder
vir almal wat met geloof jou albesonge gedagtenis vier.
O Allersalige, smeek Christus
om sy groot barmhartigheid te laat neerdaal.

Vers. Kosbaar in die oë van die Here is die dood van sy heilige.

Verheug jou, allergewyde gees,
reine woning van die Drie-eenheid,
suil van die Kerk, standvastigheid van die gelowiges,
hulp van die vermoeides, o Hiërarg Nikolaas,
ster wat met die strale van jou aanvaarbare gebede
                                           7


altyd die duisternis van beproewinge en verdrukkinge verstrooi.
Kalmste hawe, waartoe hulle wat deur die golwe van die lewe omring word
hul toevlug neem en gered word.
Smeek Christus dat ons siele sy groot barmhartigheid gegee mag word.

Vers. U priesters, Here, sal met geregtigheid beklee word en u heiliges sal bly wees.

Verheug jou, jy wat met heilige ywer vervul is,
en met vreesaanjaende gesag en deur besoekinge in drome
hulle wat wederregtelik sou sterf van ‘n bose inhegtenisneming bevry het.
O Nikolaas, fontein wat ryklik mirre in Myra laat opwel,
siele bevogtig en die slegte reuke van die hartstogte verdryf,
swaard wat die onkruid van dwaling afsny,
Jaagbesem waarmee die kaf van Arius se leringe gewan word,
smeek Christus om sy groot barmhartigheid
op ons siele te laat neerdaal.

Eer aan die Vader en aan die Seun en aan die Heilige Gees.
Toon 6

O Man van God, getroue kneg, dienaar van die Heer,
man van verlange, uitverkore werktuig,
suil en grondslag van die Kerk,
erfgenaam van die Koninkryk,
laat nie na om ten behoewe van ons tot die Here te roep nie.

Nou en altyd en tot in ewigheid. Amen.
Ter Voorbereiding van die Fees - Toon 6

O ongehude Maagd, waar kom u vandaan?
Wie het u gebaar, wie is u moeder?
Hoe dra u die Skepper in u arms?
Hoe het u skoot nie bedorwe geword nie?
Ons sien hoe groot en sonderlinge dinge op aarde volbring word
en berei wat u nodig het op waardige wyse voor,
naamlik die grot uit die aarde,
en ons vra die hemel om die ster te voorsien,
en Wyse Manne kom uit die Ooste van die aarde na die Weste
om die verlossing van sterwelinge te aanskou
waar Hy as Kindjie met melk gevoed word.

Apolitikion vir die H. Nikolaas - Toon 4

Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Nikolaas,
                                            8


doen voorbidding by Christus God,
dat ons siele gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Na die Eerste Psalmlesing, die volgende Kathismata:

Toon 1

Jy skyn oor die aarde
met die strale van jou wonders, o wyse Nikolaas,
en jy bring elke tong daartoe
om Hom wat jou op aarde verheerlik het te loof en te prys.
Smeek Hom om hulle wat jou gedagtenis met geloof en liefde eer
van alle nood te bevry,
o uitverkorene onder die Vaders.

Eer aan die Vader en aan die Seun en aan die Heilige Gees.

Herhaal:      Jy skyn oor die aarde…

Nou en altyd en tot in ewigheid. Amen.

Theotokion – Toon 1

O Maria, die eerwaardige vat van die Meester,
rig ons op wat in die dieptes van verskriklike wanhoop,
oortredinge en verdrukkinge verval het.
Want u is die behoud, hulp en kragtige beserming van sondaars
en u red u dienaars.

Na die Tweede Psalmlesing, die volgende Kathismata

Toon 4

Jy beskerm die gelowiges, o salige,
en beskut en bewaar hulle,
en jy verlos hulle kennelik uit alle verdrukking,
                                            9


o heilige Nikolaas,
allerskoonste roem en trots van Hiërarge.

Eer aan die Vader en aan die Seun en aan die Heilige Gees.

Herhaal:     Jy beskerm die gelowiges, o salige,…

Nou en altyd en tot in ewigheid. Amen.

Theotokion – Toon 4

Onoorwinlike berskermer van hulle wat in nood verkeer
en bereidwillige voorbidder van hulle wat op u hoop,
verlos my van gevare
en veronagsaam my nie, o hulp van almal.

Na die Polyeleos, die volgende Kathismata

Toon 4

Jy is as vurige beskermer
van Christus se Kerk bewys, o Nikolaas,
wat met vrymoedigheid die goddelose leerstellinge van die ketters vernietig.
En jy is aan almal as maatstaf van die Ortodoksie bekend gemaak
en jy bid vir almal
wat jou Goddelike leringe en onderrig gehoorsaam.

Eer aan die Vader en aan die Seun en aan die Heilige Gees.

Herhaal:     Jy is as vurige beskermer…

Nou en altyd en tot in ewigheid. Amen.

Theotokion – Toon 4

Ontvang gou ons smeekbedes, o Meesteres,
en bring dit na u Seun en God,
o al-onskuldige Gebiedster.
Maak ‘n einde aan die moeilikhede van hulle wat hul tot u haas.
Verbrysel die liste, o Alreine,
en werp die oormoed van die goddeloses omver
wat die wapen teen u dienaars opneem.

Die eerste Antifoon van die Bedevaartsliedere oftewel Anavathmi in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)
                                           10



Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Mette Prokimenon - Toon 4

Kosbaar in die oë van die Here is die dood van sy heilige.

Vers: Wat sal ons die Here vergeld vir alles waarmee Hy ons beloon het?

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige Evangelie.
              Vrede vir almal.

Volk          En vir u gees.

Priester      Die Lesing uit die heilige Evangelie volgens Johannes (10:1-9)

Volk          Eer aan U, o Heer, eer aan U.

Priester      Laat ons aandag gee.

Die Here het vir die Jode wat na Hom gekom het, gesê: Voorwaar, voorwaar Ek sê
vir julle, wie nie by die deur in die skaapstal ingaan nie, maar van 'n ander kant
inklim, hy is 'n dief en 'n rower. Maar hy wat by die deur ingaan, is 'n herder van die
skape. Vir hom maak die deurwagter oop, en die skape luister na sy stem; en hy
roep sy eie skape by hulle naam en lei hulle uit. En wanneer hy sy skape uitgebring
                                          11


het, loop hy voor hulle uit; en die skape volg hom, omdat hulle sy stem ken. Hulle sal
'n vreemde nooit volg nie, maar van hom wegvlug, omdat hulle die stem van die
vreemde nie ken nie. Hierdie gelykenis het Jesus aan hulle vertel; maar hulle het nie
verstaan wat dit was wat Hy tot hulle gespreek het nie. Jesus het toe weer vir hulle
gesê: Voorwaar, voorwaar Ek sê vir julle, Ek is die deur van die skape. Almal wat
voor My gekom het, is diewe en rowers; maar die skape het nie na hulle geluister
nie. Ek is die deur; as iemand deur My ingaan, sal Hy gered word, en hy sal ingaan
en uitgaan en weiding vind.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Hiërarg, o Barmhartige, wis my baie oortredinge uit.

Nou en altyd en tot in ewigheid. Amen.
                                        12


Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye

Toon 6 (soos tydens die Litie)

Welgedaan, goeie en getroue.
Welgedaan, werker in die wingerd van Christus.
Jy het die las van die dag gedra,
jy het die talent wat jou gegee is, vermeerder,
en hulle wat ná jou gekom het, nie beny nie.
Daarom het die poort van die hemele vir jou oopgegaan.
Gaan in in die vreugde van jou Heer,
en bid vir ons, Heilige Nikolaas.

Na die Derde Ode van die Kanon (wat nog vertaal moet word), die volgende
Kathismata

Toon 8

Die diepte van jou barmhartigheid het jou, o Nikolaas,
as oorvloedige stroom van genesinge
en nimmereindigende bron van wonders bewys.
Want hulle wat bitter geknel word deur sware siektes
en swaar beproef word deur die ongelukke van die lewe
vind dat jou vurige hulp ‘n geneesmiddel is
wat waarlik die pyn van alle mismoedigheid verlig.
Daarom roep ons tot jou uit:
Bid tot Christus God
dat Hy vergifnis van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 8 (soos voorheen vertaal)

Toe u die Wysheid en Woord in u skoot ontvang,
sonder om verbrand te word, o Moeder van God,
het u Hom wat die wêreld vashou vir die wêreld gebaar,
en Hom in u arms gehou wat alles byeenhou,
en aan u borste het u Hom gesoog wat almal voed.
Daarom smeek ek u, Alheilige Maagd,
dat ek van my oortredinge gered mag word,
wanneer ek voor die aangesig van my Skepper gaan staan.
O reine Maagd en Meesteres,
gee my dan u hulp,
want u kan alles doen wat u wil, o Albesongene.
                                          13


Kontakion – Toon 3

In Myra is jy as ‘n heilige dienaar van Christus bewys, o Heilige
want jy het die Evangelie vervul, o vrome.
Jy het jou lewe vir jou kudde afgelê
en onskuldiges van die dood gered.
Daarom is jy geheilig
as ‘n groot ingewydene van God se se genade.

Ikos

Laat ons nou, o volke, met gesange die Hiërarg besing,
die herder en leermeester in Myra,
sodat ons deur sy gebede verlig mag word.
Want kyk, hy is geopenbaar as iemand wat volkome versoening bring,
daar hy rein van gees is
en ‘n onberispelike, vlekkelose offer aan Christus opdra
wat vir God aanvaarbaar is,
aangesien hy as priester na siel en vlees gereinig is.
Daarom is hy waarlik die beskermer van die Kerk
en haar kampvegter
as ‘n groot ingewydene van God se genade.

Sinaksarion

Op die 6de van vandeesmaand die Gedagtenis aan ons Vader onder die Heiliges,
Nikolaas, aartsbiskop van Myra in Lycia, die Wonderdoener.

Verse. Nikolaas wat ‘n groot voorbidder op aarde was,
      is steeds ywerig om voorbidding te doen, al het hy die aarde verlaat.

Op die sesde het die einde van sy lewe vir Nikolaas aangebreek.

Die gedagtenis aan die Heilige Nuwemartelaar Nikolaas van Karamania
wat in 1657 in Smirna as martelaar getuienis afgelê het.

Deur hul heilige gebede, o God, ontferm U oor ons en red ons. Amen.

Eksapostilarion – Toon 2

Laat ons almal die groot aartsherder en Hiërarg prys,
Nikolaas, die kerkvors van Myra.
Want hy het baie mense gered wat wederregtelik sou sterf.
En hy het in ‘n droom aan die Keiser en Awlawios verskyn
en die onregverdige vonnis opgehef.

O Hiërarg Nikolaas,
die Here het jou grootliks deur wonders verheerlik,
tydens jou lewe en ná jou dood.
Want wie het nie slegs jou heilige naam met al sy geloof aangeroep
                                         14


en is nie dadelik verhoor nie,
terwyl hy in jou ‘n vurige beskermer vind?

Theotokion

O Maagd wat Christus, die verpersoonlikte Wysheid,
die bowesenlike Woord en geneser van almal gebaar het,
genees die swaar, chroniese swere en wonde van my siel
en maak ‘n einde aan die onbetaamlike begeertes van my hart.

Lofpsalms – Toon 1

Waar jy rondom die blomme van die Kerk sweef
soos ‘n voëltjie uit die nes van die Engele,
o driemaal salige Nikolaas,
roep jy altyd vir ons tot God
om ons deur jou gebede te verlos
van gevare, nood en beproewinge.

O Goddraende Vader,
deur die praktiese deugde
het jy die skoonheid van jou gewyde kledy
nog helderder laat straal.
Daarom bedien jy vir ons wonderbaarlike dinge,
o heilige bedienaar van befaamde wonders,
en verlos jy ons van verskrikkinge.

Toe jy die skoonheid van die onsienlike bereik,
het jy daardie ontsagwekkende heerlikheid aanskou,
o Heilige onder heiliges.
Daarom verkondig jy aan ons die hemelse woorde
van daardie visoene van die ewige lewe, o Allerheilige.

Soos jy in ‘n droom aan die vrome Keiser verskyn
en die gevangenes uit die dood gered het, Vader,
bid so ook nou sonder ophou
dat ons wat jou op waardige wyse loof,
deur jou gebede verlos mag word
van beproewinge, gevare en smarte.

Eer aan die Vader en aan die Seun en aan die Heilige Gees.

Toon 5

Laat ons ‘n geskal van gesange aanhef,
laat ons feestelik spring en vreugdevol dans
tydens die jaarlikse fees van ons Goddraende Vader.
Laat die Konings en Heersers byeenkom
en hom besing wat deur ‘n vreesaanjaende droom
die Keiser oortuig het om die drie bevelvoerders
                                         15


wat onskuldig gevange gehou is, los te laat.
O Herders en Leermeesters, laat ons byeenkom
en die Herder wat die ywer van die Goeie Herder deel, prys.
Laat die wat siek is, die geneesheer prys,
die wat in gevare verkeer, die redder,
die sondaars die beskermer,
die behoeftiges die skatkis,
die wat in verdrukking verkeer, die vertroosting,
die reisigers hul medereisiger,
die wat op see is die stuurman.
Laat ons almal wat die grote Hiërarg huldig,
hy wat in sy ywer orals betyds opdaag,
só aanspreek:
Alheilige Nikolaas,
wees gou om ons te verlos van die teenswoordige nood
en red jou kudde deur jou smeekbedes.

Nou en altyd en tot in ewigheid. Amen.

Theotokion

Laat ons ‘n geskal van gesange aanhef,
want die Koningin, Moeder en Maagd, buig van bo af neer
en kroon met seëninge hulle wat haar besing.
Laat die Konings en Heersers byeenkom
en die Koningin met gesange toejuig,
daar sy die Koning gebaar het
wie se welbehae dit was om in sy mensliewendheid
hulle te bevry wat voorheen deur die dood gevange gehou is.
O Herders en Leermeesters, laat ons byeenkom
en die hoogreine Moeder van die Goeie Herder, prys,
die met goud glansende kandelaar,
die ligdraende wolk, wat wyer as die hemele is,
die lewende ark, die vurige troon van die Meester,
die goue Kruik wat die manna ontvang het,
die geslote Poort van die Woord.
Laat ons die toevlug van alle Christene met geïnspireerde liedere huldig
en so aanspreek:
O Paleis van die Woord,
ag ons ellendiges die Koninkryk van die hemele waardig,
want vir u bemiddeling is niks onmoontlik nie.

Die Groot Doksologie en Wegsending

Terwyl Heilige Olie uit die lamp van die Heilige aan die broers en susters gegee
word, word die volgende troparia gesing:

Toon 6 (soos tydens die Litie)

Welgedaan, goeie en getroue.
                                           16


Welgedaan, werker in die wingerd van Christus.
Jy het die las van die dag gedra,
jy het die talent wat jou gegee is, vermeerder,
en hulle wat ná jou gekom het, nie beny nie.
Daarom het die poort van die hemele vir jou oopgegaan.
Gaan in in die vreugde van jou Heer,
en bid vir ons, Heilige Nikolaas.

Toon 8 (soos tydens Litie)

In hierdie tydelike lewe het jy jou tot lof van die Here gehaas
en Hy het jou in die ware hemelse lewe verheerlik.
Daarom, daar jy vrymoedigheid teenoor Hom bekom het,
bid dat ons siele gered mag word.

Eer aan die Vader en aan die Seun en aan die Heilige Gees.

Toon 8 (soos Litie)

Die vrug van jou dapper dade, Heilige Vader,
het die harte van die gelowiges vrolik gemaak.
Want wie het hom nie verwonder wanneer hy hoor
van jou onmeetlike nederigheid en geduld,
jou blymoedigheid teenoor die behoeftiges
en medelye met verduktes nie?
Jy het almal geleer op ‘n wyse wat God waardig is, o Hiërarg Nikolaas.
En waar jy nou met ‘n onverwelklike kroon bekrans is,
bid vir ons siele.

Nou en altyd en tot in ewigheid. Amen. (soos voorheen vertaal)

Toon 8

Aanvaar, o Meesteres,
die smeekgebede van u dienaars,
en verlos ons van alle behoeftes en verdrukking.
