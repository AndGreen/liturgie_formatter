                                           1


Menaion Oktober 13 Die H. Martelare Karpus en Papilus
Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Stigiere van die Heilige Martelare – Toon 1      (Πανεύφηµοι Μάρτυρες)
Jy het hulle wat deur jou lering gered is,
As vrug aan God opgedra, o Albefaamde,
maar jouself het jy as gewyde offer gebring, o alsalige,
toe jy deur die bloed van martelaarskap rooi gekleur is, o allerheilige.
Smeek daarom dat ons siele vrede
en sy groot barmhartigheid geskenk mag word.

Daar julle jul denke op Christus gevestig het,
is julle as standvastig teen die aanslae van die folteringe bewys,
het julle deur jul eie bloed die kampvegters van dwaling heeltemal verswelg
en as onberispelike slagoffers
en lote van die Goddelike wynstok
in die Paradys gaan woon, o allerheiliges.

Daar jul gees, o Martelare,
sterker as vuur met liefde vir die Skepper ontvlam het,
het julle, o Karpus en Papilus, as noëtiese ligbakens
deur Goddelike genade, die dou van geloof en die storting van jul bloed
die vuur van die walglike afgode geblus,
en die stroom van behae geërf.

Eer aan die Vader en aan die Seun en aan die Heilige Gees.

Doksastikon – Toon 6

As waardig onder Godsieners, o Heilige,
het jy die hemele geopen gesien,
asook die Here wat op sy troon sit
en die Gerubim en Serafim rondom Hom.
Maar ons, jou heilige kudde wat deur jou verlig is,
roep weer tot jou uit, o Karpus:
Vra om vrede vir die wêreld
en groot barmhartigheid vir ons siele.

Nou en altyd en tot in ewigheid. Amen.

Theotokion – Toon 6         (Τριήµερος ἀνέστης)

Ek plaas al my hoop op u, o Maagd;
veronagsaam my nie, maar haas u, o goeie,
dat ek spoedig gered mag word van die hartstogte wat my teister
en daagliks die stryd teen my voer.
                                          2



Of die Kruistheotokion (op Dinsdag- en Donderdagaande)
Toon 6       (Τριήµερος ἀνέστης Χριστὲ)
Eens, ten tyde van die Kruisiging,
het die Maagd saam met die maagdelike dissipel
langs die Kruishout gestaan,
en weeklaend uitgeroep:
“Wee my! Hoe ly U, o Christus,
hoewel U almal van lyding bevry!”

Apolitikion van die Martelare – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 3       (Θείας πίστεως)

Met die wapens van die geloof bewapen,
o al-loflike Oorwinnaars,
het julle die slagordes van die goddeloses vernietig
en ‘n kroon van onverganklikheid ontvang,
daar julle die wedloop van Martelaarskap voltooi het.
O Karpus en Papilus, vra Christus ons God
om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3        (Θείας πίστεως)

U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige.

Of die Kruistheotokion (op Woensdag- en Vrydagoggende)

Toon 3       (Ἦχος γ' Θείας πίστεως)
                                           3


Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Kontakion – Toon 4 (Ὁ ὑψωθεὶς)

Die Meester het jul relieke as kosbare skat
en fontein wat strome genesinge laat opwel aan aardbewoners geskenk,
wat enersyds allerlei hartstogte se kwale afwas,
en andersyds altyd ons siele genade skenk.
Daarom vier ons eendragtig met liefde jul fees, o Papilus en Karpus.

Ikos

O Voortydelike Wysheid en Woord van God,
verdryf die mis van my verstand en gee as God my ‘n woord van wysheid,
om hulle wat uit liefde u Goddelike lyding nagevolg het, van harte te besing,
daar hulle tereg van U, o Meester van almal, die beloninge van hul stryd sal ontvang.
Want die menigte gelowiges wat hier rondom jul reliekekis verkeer,
verkry altyd goeie gesondheid wanneer hulle eendragtig jul fees vier, o Papilus en
Karpus

Sinaksarion

Op die 13de van vandeesmaand die gedagtenis aan die Heilige Martelare Karpus,
Papilus, Agathodorus en Agathonika.

Verse.        Vir Karpus en Papilus die twee vrugte van God
              het elke hemelpoort oopgegaan toe hulle onthoof is.

              ‘n Menigte gawes wag vir Agathodorus
              daar hy teen ‘n menigte aaklige folteringe gestry het.

              Jou vroulikheid, o Martelares Agathonika, was nie vir jou ‘n hindernis
              op weg na ‘n heilige dood deur die swaard nie.

              Op die 13de het die brons swaard Karpus en Papilus gedood.

Op dieselfde dag die Gedagtenis aan die Heilige Martelaar Florentius.

Op dieselfde dag die Gedagtenis aan die Heilige Martelaar Dioskorus.

Op dieselfde dag die Gedagtenis aan ons Heilige Vader Nikitas, die Patrisiër en
Belyder.
                                         4



Op dieselfde dag die Gedagtenis aan die Heilige Martelaar Benjamin die Diaken.

Op dieselfde dag die Gedagtenis aan die Heilige Martelaar Antigonus wat deur vuur
vervolmaak is.

Deur die gebede van u heiliges, o God, ontferm U oor ons. Amen.

Eksapostilarion – Toon 2 (Γυναῖκες ἀκουτίσθητε)

O allersalige oorwinnaars,
Karpus Hiërarg van Christus en befaamde Papilus,
daar julle by die Almagtige God is
en met die strale wat vandaar af kom skyn,
dink, o kroondraende Martelare,
aan hulle wat jul al-ligtende gedagtenis vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2       (Γυναῖκες ἀκουτίσθητε)

Laat ons wat deur haar bo-natuurlike, heilige geboortegewing gered is,
die enige Moeder van God sonder ophou salig noem,
en haar tereg as die Theotokos en Meesteres besing,
want sy het Christus, een van die Drie-eenheid, vir ons gebaar,
as losprys vir die oortredinge van ouds.
