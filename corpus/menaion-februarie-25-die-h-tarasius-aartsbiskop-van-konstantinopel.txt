                                          1




Menaion Februarie 25 Die Heilige Tarasius, Aartsbiskop van Konstantinopel

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 1

Daar jy verkies het om te sterwe eerder as om te lewe, o Alsalige,
het jy opdrag gegee dat die ikoon van Christus vereer word
en ook dié van al die Heiliges.
Dus is, soos Dawid sê, die monde van die ketters
wat groot ongeregtigheid teen God spreek, eindelik toegestop.

O befaamde Godgesinde Heilige,
toe jy die siekte van gierigheid afgeskud het,
het jy die skatkis van die hemelse koninkryk bekom.
Daarom verleen die kis wat jou relieke bevat
op God-gepaste wyse genesing aan hulle wat dit met geloof nader.

O driemaalsalige Vader Tarasius,
deur volgens die gebooie van die Here te lewe,
is jy as voorbeeld vir jou kudde geopenbaar.
Daarom word ons nou deur jou leringe beskerm,
maar hou nie op om te bid vir ons
wat jou gedagtenis met vreugde vier nie.

Laat ons nou op gepaste wyse Tarasius, die wyse aartsherder, eer,
die ware Hiërarg en dienaar van Christus
daar hy van Hom die genade van die Gees ontvang het.
Aangesien hy vrymoedigheid by God het,
smeek hy dat ons gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1

Tot u goedhartigheid haas ek my altyd,
tot u medelye neem daagliks my toevlug,
terwyl ek u besing en loof, o Bruid van God,
en my verwonder oor die groot lankmoedigheid van u Seun,
wat Hy ten opsigte van my booshede bewys.

Kruistheotokion (op Dinsdag- en Donderdagaande) – Toon 1

Toe die onskuldige Maagd die Lam aan ‘n Kruis sien hang,
het sy met geweeklaag uitgeroep:
                                          2


“My liefste Kind,
wat is hierdie nuwe en sonderlinge gesig?
Hoe word U wat alle dinge in die holte van u hand hou
in die vlees aan ‘n boom vasgeslaan?”

Apolitikion – Toon 4
Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Tarasius,
doen voorbidding by Christus God,
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word) – Toon 8

Ná jy heerskappy oor die hartstogte van die vlees bereik het,
is jy op Godgepaste wyse as Hiërarg gesalf
en het jy op Ortodokse wyse as herder vir die Koninklike stad opgetree,
die ongediertes van die ketterye verdryf
en die verering van die eerwaardige ikone verduidelik.
Daarom het jy ná jou dood tereg oneindige genade beërwe,
o Hiërarg Tarasius deur God geïnspireer.
Daarom roep ons tot jou uit:
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Saam met al die mensegeslagte noem ons u salig
wat alleen onder vroue as Maagd
sonder saad God in die vlees gebaar het.
Want die vuur van die Godheid het in u kom woon
en u het die Skepper en Heer as kindjie gesoog.
Daarom verheerlik die geslag van Engele en mense tereg u alheilige Kind
en roep ons u eendragtig toe:
Bid tot u Seun en God dat Hy vergifnis van oortredinge mag skenk
aan hulle wat u heerlikheid waardig besing, o Onbevlekte.

Of die Kruistheotokion (op Woensdag- en Vrydagoggende) – Toon 8

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
                                         3


“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o lankmoedige Heer,
die afgrond van medelye en bron van goedheid.
Wees daarom genadig
en skenk vergewing van oortredinge aan u dienaars
wat u vlekkelose lyding met geloof besing.”

Kontakion – Toon 4

Soos ‘n grote son
verlig jy altyd met die glans van jou dogmas en wonders
die uithoeke van die wêreld,
o ingewydene van die hemel, alsalige Tarasius.

Ikos

O my Heiland, verlig met die lig van u barmhartigheid my siel
wat deur die duisternis van my oortredinge verdonker is,
skenk my om aan die goeie te dink, o my Christus,
en reinig my van die newel van my slegte oorweginge,
sodat ek in staat mag wees om u Hiërarg na waarde te besing
en van sy lewe, luisterryke dade, Goddelike geloof en ywer
wat hy vir u Kerk gehad het, te vertel,
wat hom ook tereg loof en uitroep:
O ingewydene van die hemel, alsalige Tarasius.

Sinaksarion

Op die 25ste van vandeesmaand die Gedagtenis aan ons Vader onder die Heiliges
Tarasius, aartsbiskop van Konstantinopel.

Verse.        ‘n Hawe wat nie geslote is nie ontvang Tarasius,
              nou van die wêreld se beroering en storm verlos.

              Op die 25ste het Taraisus van die beroering weggevlieg.

Op dieselfde dag is die Heilige Alexander deur die swaard vervolmaak.

Op dieselfde dag die Gedagtenis aan die Heilige Hiëromartelaar Reginus, biskop
van Skopelos.

Op dieselfde dag is die Heilige Antonius deur vuur vervolmaak.

Op dieselfde dag is die Heilige Theodorus, die dwaas om Christus ontwil, in vrede
vervolmaak.
                                         4


Op dieselfde is die Heilige Martelaar Marcellus, Biskop van Apameia in Ciprus deur
die swaard vervolmaak.

Deur hul heilige gebede, o God, ontferm U oor ons. Amen.

Eksapostilarion – Toon 2

O alwyse Tarasius, verkondiger van God,
deur die Goddelik-werkende glans van die genadegawes in jou
versier jy die Kerk van Christus.
Want jy het die slegtere aan die betere onderwerp, Vader,
en is geopenbaar as heilige spieël van die eerwaardige Godheid wat met drie ligte
skyn.
Daardeur verlig, o Hiërarg, gee jy vuurseine aan die hele wêreld.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Aan u het ek my wil, raad en begrip toevertrou,
my verstand, hart en liggaam,
my siel en heel die invloed van die Goddelike werking.
Bewaar en behoed u my, o Meesteres,
van sienlike en onsienlike vyande,
en verlos my van die bose skuld van my sondes,
want u, o Moeder van God, bereik alles wat u wil.
