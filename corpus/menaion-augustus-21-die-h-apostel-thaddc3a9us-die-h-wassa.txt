                                           1


Menaion Augustus 21 Die H. Apostel Thaddeus en die H. Martelares Wassa.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse, en sing die
volgende stigiere, insluitende die volgende 3 vir die Apostel Thaddéus:
Toon 8
O salige Apostel Thaddéus,
daar jy met die hoogste lig omgegaan het,
het jy waarlik deur Goddelike gemeenskap ‘n tweede lig geword,
die nag van die veelgodedom beeindig
en siele na die Almagtige gelei.
Daarom verheerlik ons Christus,
terwyl ons met vreugde jou heerlike, heuglike en glansryke gedagtenis vier.

O salige Apostel Thaddéus,
ná die Goddelike, ligbrengende Opstanding van Christus
en sy alheilige Hemelvaart,
is die heilige verkondiging aan die stad Edessa aan jou toevertrou,
en toe jy daar kom,
het jy deur woorde en dade die plaaslike heerser Abgar
en almal saam met hom in die waarheid bevestig.

O salige Apostel Thaddéus,
deur jou heilige aanraking is sig aan die blindes gegee,
volkome herstel aan die kreupeles, gesondheid aan die siekes,
wederopstanding aan die verlamdes
en verlossende kennis aan die oningewydes.
Want jy was vervul met die genadegawes van die alleswerkende Gees.
Daarom besing ons jou, o algeseënde.

Vir die Heilige Martelares Wassa – Toon 4
Daar jy ‘n worstelstryd begeer het, o alomgeëerde,
het jy baie folteringe standvastig verduur,
en is jy hiervandaan na ‘n lot wat vry van pyn is, oorgebring,
na lig wat nie ondergaan nie, na heuglike vreugde
en ewige Goddelike behae.
Daarom noem ons jou salig
en vier ons vandag jou heilige fees,
o God-geïnspireerde oorwinnaar.

Ná veelvuldige, erg pynlike folteringe
en ná jy in die see gegooi is,
het God, die Verlosser van almal, jou deur sy Goddelike mag gered,
omdat jy die mag van die vyand vertrap het, o veelstrydende Bassa/Wassa.
Daarná het jy die denke van die reggelowiges verlig
deur wonders te doen wat die verstand en begrip te bowe gaan.

Soos ‘n welluidende voël
                                         2


het jy in die heiligdom van jou skone stryd gesing,
jou skone kuikens genooi
en die net van dwaling saam met hulle ontvlug,
o Godgesinde, bewonderenswaardige Wassa.
Waar jy nou saam met hulle in die hemelse neste woon, o allersalige,
bid jy altyd vir almal.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 6

Kom laat ons die Ontslaping van die al-onskuldige Theotokos vier wat wêreldwyd
herdenk word.
Want vandag vier die Engele die fees van die eerwaardige Tenhemelvoering van die
Theotokos,
en nooi hul ons aardgeborenes na ‘n gasmaal,
om met nooitswygende stem uit te roep:
“Verheug u, u wat vanaf die aarde oorgebring is
en in die hemelse wonings gaan woon het.
Verheug u, u wat die Apostelkoor deur ‘n vinnige wolk as ‘n eenheid
bymekaargebring het.
Verheug u, ons hoop en beskerming,
want ons, die Christengeslag, noem u sonder ophou salig.”

Apostiga – Toon 2 (vir die Fees van die Ontslaping)
Die Apostelskaar is vanaf die eindes van die aarde
in die die dorpie Getsémané byeengebring
om u liggaam wat God ontvang het, te begrawe,
o Moeder van God.

Vers. Staan op na u rusplek, Here, U en die ark van u heiligheid. (Ps. 131)
Kom, o aardgeborenes,
laat ons vandag saam met die Engele
‘n stralende koor vorm
tydens die Ontslaping van die enige moeder van God.

Vers. Die Here het aan Dawid gesweer in waarheid: en Hy sal dit nie ophef nie. (Ps.
131)
U liggaam was ontoeganklik vir die bederf,
want deur die wet van die natuur
is dit aan die graf oorgegee,
dog bly dit onverganklik.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion - Toon 2
                                         3



Die al-onskuldige Bruid,
die Moeder van Hom in Wie die Vader sy welbehae gehad het,
sy wat deur God voorbestem was
om die woning te word van sy onvermengde eenheid,
vertrou vandag haar onbevlekte siel aan haar Skepper en God toe.
Die Onliggaamlikes neem haar op in die goddelike heerlikheid.
Sy wat waarlik die Moeder van die Lewe was,
word oorgebring in die lewe.
Sy is die fakkel van die ontoeganklike Lig,
die heil van die gelowiges en die hoop van ons siele.

Apolitikion van die H. Apostel Thaddéus – Toon 3

O Heilige Apostel Thaddéus,
bid tot die barmhartige God,
dat Hy vergewing van oortredinge
aan ons siele mag skenk.

Apolitikion van die Fees van die Ontslaping – Toon 1

In u geboortegewing het u u Maagdelikheid bewaar
en in u ontslaping het u nie die wêreld versaak nie.
U, die moeder van die Lewe, het oorgegaan na die Lewe
en deur u gebede verlos u ons siele van die dood.


Die Veranderlike vir die Mettediens
Ná die Eerste Psalmlesing, die volgende Kathisma
Toon 4
Ons vier u Ontslaping, o onbevlekte Theotokos,
waartydens Christus ons God,
wat deur u vlees geword het,
met onuitspreeklike heerlikheid gekom het
om u gees te ontvang,
en u in heerlikheid oorgebring is,
sonder om die wêreld te versaak,
terwyl u deur u gebede hulle wat u besing, beskut.
Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Ons vier u Ontslaping, o onbevlekte Theotokos,…


Na die Tweede Psalmlesing, die volgende Kathisma
Toon 5
Die Engeleskaar verheerlik u, o Maagd,
                                          4


en ons, die mensegeslag, besing u getrou,
omdat u vanaf die aarde na die hemele oorgebring is,
en u dringend tot u Seun en God bid,
dat hulle wat met geloof u Tenhemelvoering loof
van gevare verlos mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Die Engeleskaar verheerlik u, o Maagd,...

Kontakion van die Fees – Toon 6

Nog die graf nog die dood het mag gehad
oor die Theotokos wat in haar gebede nooit slaap nie,
en deur haar beskerming 'n standvastige hoop is.
Want Hy wat haar immermaagdelike skoot bewoon het,
 het haar as die Moeder van die Lewe
na die lewe oorgebring.

Kathisma ná die Derde Ode (wat nog vertaal moet word)

Vir die Apostel - Toon 8

Toe jy die geestelike Son nader, o salige,
het jy van Hom die mistieke strale ontvang
en soos die helderste ster geword
wat die volheid van die hele aarde verlig
en die newel van dwaling laat verdwyn.
Daarom vier ons jou ligbrengende, heilige gedagtenis
en roep ons eendragtig tot jou:
“O Apostel Thaddéus, bid tot Christus God,
dat Hy vergewing van oortredinge mag skenk
aan hulle wat jou heilige gedagtenis met liefde vier.”

Eer aan die Vader en aan die Seun en aan die Heilige Gees.

Vir die Heilige Martelares Wassa.

Met Goddelike geloof gevleuel
het jy soos ‘n duif saam met jou kuikens
rus in die onstoflike neste gevind,
ná jy op heilige wyse gestry het,
o oorwinnaar Wassa, metgesel van Engele,
en jy laat strome wonders opwel vir hulle wat in nood verkeer.
Daarom vier ons tereg jou heilige gedagtenis en eer ons jou,
terwyl ons die Heiland verheerlik en jou eendragtig toeroep:
“Bid tot Christus God,
dat Hy vergewing van oortredinge mag skenk
aan hulle wat jou heilige gedagtenis met liefde vier.”
                                         5



Nou en altyd en tot in ewigheid. Amen.

Van die Fees van die Ontslaping – Toon 8

U wat God sonder saad ontvang het,
en Hom tydens sy vleeswording sonder bederf gebaar het,
is met die nuwe onverganklikheid van die Gees beklee.
Want as Moeder van die Lewe en Koningin van almal
is u na die onstoflike lewe oorgebring, o Maagd.
Daarom is u waarlik tereg as ‘n wolk bewys
wat die waters van ons lewe laat opwel,
o al-onskuldige Moeder van God.
Bid tot u Seun en God
dat Hy vergifnis van oortredinge mag skenk
aan hulle wat u heilige Ontslaping met geloof vereer.

Kontakion van die Apostel – Toon 3

‘n Vreugdefees van die Apostel het aangebreek;
laat ons dit vandag met blydskap vier.
Want hy verleen bevryding van sondes en Goddelike krag
aan hulle wat hom altyd met geloof vereer,
want hy het vrymoedigheid,
as ‘n heilige ingewydene van Christus se genade.

Ikos
Laat ons almal vandag Christus se Dissipel loof,
En die ooggetuie van die Woord vereer.
Want hy het die aleerwaardige Evangelie aan die wêreld verkondig,
want ná hy die nasies in die net gevang het,
het hy hulle uit die diepte van dwaling opgehaal,
en hulle die weg van waarheid getoon,
waardeur hy die gelowiges na die hemelse vaderland daar bowe lei,
en waar hy nou stralend by die Goddelike troon staan,
skenk hy oorvloediglik verligting
aan hulle wat hom uit liefde vereer,
want hy het vrymoedigheid,
as ‘n heilige ingewydene van Christus se genade.

Sinaksarion
Op die 21ste van vandeesmaand die gedagtenis aan die Heilige Apostel Thaddéus
Verse.        Thaddéus! Watter ander krans sal ek vir jou vleg
              buiten om te sê dat jy ‘n ooggetuie en ingewydene van die Woord is?

              Op die 21ste het Thaddéus van die lewe weggevlieg.
                                           6



Op dieselfde dag die gedagtenis aan die Heilige Martelares Wassa en haar kinders
Theognius, Agapius en Pistus.

Verse.       Drie allerskone kinders van een moeder,
             een siel na die onthoofding, saam met hul moeder Wassa.

             Op die 21ste onthoof die swaard Wassa saam met haar kinders.

Deur die gebede van u Heiliges, o God, ontferm U oor ons. Amen.

Eksapostilarion van die Apostel – Toon 2

O alwyse Thaddéus,
jy was die ligbaken van Edessa.
waarin jy die Goddelike heilsbestel van die Woord verkondig
en die plaaslike heerser Abgar en almal saam met hom verlig het,
en hulle die aanbidding van die Drie-eenheid
wat alle lig te bowe gaan, getoon het,
o Apostel wat God verkondig.

Van die Fees van die Ontslaping – Toon 3

Die Apostelskaar deur wolke byeengebring,
begrawe op paslike wyse die Moeder van die Heer,
in die teenwoordigheid van die Verlosser
en tienduisende Engele.

Apostiga van die Lofpsalms, vir die Fees van die Ontslaping

Toon 2

Dink dringend aan hulle wat tot u om hulp roep,
o Maagd Theotokos,
en wat u heilige Ontslaping
met liefde besing.

Vers. Staan op na u rusplek, Here, U en die ark van u heiligheid. (Ps. 131)
Kom, o Dissipeltroep,
laat elkeen vir my, die Maagd,
‘n begrafnislied bring,
wat by die fees pas.

Vers. Die Here het aan Dawid gesweer in waarheid: en Hy sal dit nie ophef nie. (Ps.
      131)
O Dissipeltroep,
julle is gewillig op die wolke byeengebring
om die liggaam van die enige Moeder van God
wat God ontvang het, te begrawe.
                                         7



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Word verhef, o hemelpoorte,
om die poort van die Allerhoogste te aanskou,
waar sy met heerlikheid
na haar Seun en Here gaan.

Die res van die Mettediens en die Wegsending.
