                                       10


Menaion Desember Sondag ná Kersfees

Die Veranderlike vir die Vesperdiens

By “Heer, ek het U aangeroep” sing ons tien stigiere, t.w. vier stigiere van die
Opstanding in die Toon van die Week, drie van die Fees, en drie van die
Heiliges.

Stigiere van die Fees.

Toon 2

Kom laat ons ons in die Here verheug
terwyl ons die teenswoordige misterie vertel.
Die middelmuur is afgebreek, die vurige swaard draai om;
die gerubim onttrek hul van die boom van die lewe
en ek neem deel aan die genieting van die Paradys
waarvan ek deur my ongehoorsaamheid uitgewerp is.
Want die volkome gelyke beeld van die Vader,
en die afdruksel van sy ewigheid
neem die vorm van ‘n dienaar aan en kom voort uit ‘n immermaagdelike
Moeder
sonder om verandering te ondergaan.
Want wat Hy was het Hy gebly, synde God,
en wat Hy nie was nie, het Hy aangeneem,
deur mens te word ter wille van sy mensliewendheid.
Tot Hom laat ons roep:
O God wat uit ‘n Maagd gebore is, ontferm U oor ons.


Toon 2 (deur Anatolius)

Toe die Here Jesus uit die heilige Maagd gebore is,
is die hele wêreld verlig.
Die herders het in die oop veld gebly
die Wyse manne het aanbid
en die Engele het lof gesing
maar Herodes was onrustig,
want God het in die vlees verskyn
die Redder van ons siele.

Toon 2

U Koninkryk, o Christus God,
is ‘n Koninkryk van alle ewigheid,
en u heerskappy is van geslag tot geslag.
Toe U vlees aangeneem het deur die Heilige Gees,
en mens geword het uit die immermaagd Maria,
het U deur u koms ons met lig bestraal, o Christus God.
                                      11
Lig uit Lig, die afskynsel van die Vader,
het U heel die skepping met vreugde vervul.
Alles wat asem het loof U,
die afdruksel van die heerlikheid van die Vader.
O God wat is en voor alle dinge is en
uit ‘n Maagd gestraal het, ontferm U
oor ons.

Stigiere van die Heiliges

Toon 1

Laat ons almal Gods Voorvader, Koning Dawid, prys;
want uit hom het ‘n staf, die Maagd, voortgekom
en uit haar het die Blom, Christus, ontluik.
Hy het Adam en Eva uit die bederf opnuut geskep
want Hy is goedhartig.

Josef die Verloofde het in sy ouderdom duidelik gesien
hoe die Profete se voorspellinge openlik vervul word,
toe hy ‘n vreemde verlowing deelagtig geword het
en Godsprake van die Engele ontvang het
wat uitgeroep het:
“Eer aan God wat vrede op aarde geskenk het.

Laat ons almal die Broer van God prys:
daar hy ‘n Hiërarg is,
en ook omdat hy deur sy getuienis so dapper uitgestaan het.
Deur sy gebede, Jesus ons God,
wat in 'n grot en krip in doeke toegedraai is,
verlos almal wat U besing.

Eer aan die Vader en aan die Seun en aan die Heilige Gees.

Toon 6

Ons vier die gedagtenis van Dawid en Jakobus;
van die vrome Profeet en koning,
en van die Apostel wat die eerste Biskop was.
Want deur hul leringe is ons uit die dwaling bevry
en verheerlik ons Christus,
wat uit die Maagd gespruit het,
en vlees aangeneem het
om ons siele te verlos.

Nou en altyd en tot in ewigheid. Amen.

Die Dogmatikon in die Toon van die Week.
                                      12
Apostiga

Ons sing die Stigiere van die Opstanding in die Toon van die Week.

Eer aan die Vader en aan die Seun en aan die Heilige Gees.

Toon 6

U geboorte word deur priesters herdenk
en dit het die mag en vreugde van konings geword.
Terwyl ons daarin roem, sê ons:
“Onse Vader wat in die Hemele is,
laat u Naam geheilig word, o Mensliewende.”

Na nou en altyd en tot in ewigheid. Amen.

Al die Engele in die hemel
dans vandag en verheug hulle;
en heel die skepping spring van vreugde
vanweë die Heer, ons Verlosser
wat in Bethlehem gebore is.
Want die ganse dwaling van die afgode is beëindig
en Christus is koning tot in ewigheid.

Opstandingsapolitikion in die Toon van die Week

Eer aan die Vader en aan die Seun en aan die Heilige Gees.

Toon 2

Verkondig die wonders, o Josef, aan Gods Voorvader Dawid:
Jy het gesien hoe die Maagd swanger was,
jy het saam met die Wyse Manne aanbid,
jy het saam met die herders lof gesing,
ná jy deur 'n Engel gewaarsku is.
Smeek Christus ons God
dat ons siele gered mag word.

Nou en altyd en tot in ewigheid. Amen.

Apolitikion van die Fees.- Toon 4

U geboorte, o Christus ons God,
het die lig van kennis oor die wêreld laat opkom,
want daar deur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.
                                      13
Die Veranderlike vir die Mettediens

Na die Ses Psalms, die Vredeslitanie, “Die Here is God…” en die
Opstandingsapolitikion in die Toon van die Week, die volgende apolitikia:

Eer aan die Vader en aan die Seun en aan die Heilige Gees.

Toon 2

Verkondig die wonders, o Josef, aan Gods Voorvader Dawid:
Jy het gesien hoe die Maagd swanger was,
jy het saam met die Wy se Manne aanbid,
jy het saam met die herders lof gesing,
ná jy deur 'n Engel gewaarsku is.
Smeek Christus ons God
dat ons siele gered mag word.

Nou en altyd en tot in ewigheid. Amen.

Apolitikion van die Fees.- Toon 4

U geboorte, o Christus ons God,
het die lig van kennis oor die wêreld laat opkom,
want daar deur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.

Ná die Klein Litanie, die Eerste Psalmlesing, twee Kathismata van die
Opstanding in die Toon van die Week en dan:

Nou en altyd en tot in ewigheid. Amen.

Kathisma – Toon 4

Kom, gelowiges, laat ons sien waar Christus gebore is.
Laat ons met die Wyses, Konings uit die Ooste, volg
waar die ster heen lei.
Daar sing die Engele sonder ophou.
Daar is die herders in die veld
en hulle sing Hom die passende lofsang toe:
 “Eer in die hoogste hemele aan Hom wat vandag
in die grot gebore is uit die Maagd Theotokos
in Bethlehem van Judea.”

Na die Tweede Psalmlesing, twee Kathismata van die Opstanding in die Toon
van die Week en dan:

Nou en altyd en tot in ewigheid. Amen.
                                      14

Kathisma – Toon 4

Waarom is u verwonderd, Maria?
Waarom is u ontsteld oor wat in u gebeur?
“Want ek het ‘n tydlose Seun in die tyd gebaar", sê sy,
"en ek is nie onderrig oor die ontvangenis van Hom wat gebore word
nie. Ek is sonder ‘n man,
So hoe sal ek ‘n Seun baar?
Wie het ooit ‘n saadlose vrug gesien?”
Maar soos geskrywe staan,
waar God wil, word die orde van die natuur oorwin.
Christus is uit die Maagd gebore
in Bethelehem van Judea.

Na die Evlogitaria van die Opstanding, die Klein Litanie, die Ipakoï, Anabathmi
en Prokimenon in die Toon van die Week, en daarna die
Oggendevangelielesing en wat daarop volg.

Die Kanons van die Opstanding, dié van die Fees, die van Josef die Verloofde
in Toon 1 en dié van die Heilige Dawid en Heilige Jakobus in Toon 4 (wat nog
vertaal moet word)

Katawasias: Uit die Tweede Kanon van Kersfees.

Toon 1

Eerste Ode

Die Meester het ‘n wonder gedoen
toe Hy van ouds die volk gered het
deur die see se vloedgolf op te droog.
Uit vrye wil uit ‘n maagd gebore,
beskik Hy vir ons ‘n begaanbare weg na die hemel
Na sy wese aan die Vader en sterwelinge gelyk,
verheerlik ons Hom.

Derde Ode

O Weldoener, neig U tot die gesange van u dienaars,
verneder die verhewe trots van die vyand,
en, o Alsiende, verhef hulle wat U besing
bo die sonde uit,
onwankelbaar gevestig, o Salige,
op die grondslag van die geloof.

Die Klein Litanie en dan die

Kontakion van die Fees – Toon 3

Vandag baar die Maagd Hom wat is bo alle syn
                                      15
en die aarde bied die grot aan die Ontoeganklike.
Engele saam met herders betoon eer,
Wyse Manne is met ‘n ster op reis,
Want vir ons is gebore ‘n jong Kindjie,
die God voor alle tye.

Dan die Kontakion en Ikos van die Opstanding in die Toon van die Week.

Vierde Ode

In sy gesang verkondig Habbakuk van ouds
vooraf die herskepping van die menslike geslag,
daar hy waardig geag is
om op onuitspreeklike wyse die oerbeeld te sien.
Want as jong kind het die Woord uitgegaan
uit die berg, die Maagd,
om die volke te herskep.

Vyfde Ode

O Christus, mag U kom en versoening skenk
aan ons wat ontwaak het
uit die nag van donker dwaling se werke
en nou vir U as Weldoener ‘n lofsang bied,
en mag U ‘n maklike weg verleen
waarmee ons kan klim om heerlikheid te vind.

Sesde Ode

Waar Jona in die dieptes van die see verkeer,
het hy gebid dat U kom en die storm tot bedaring bring.
Maar ek, deur die pyl van die tiran getref,
roep U aan, o Christus, die vernietiger van die bose,
om te kom voor traagheid my oorval.

Die Klein Litanie, en dan:

Kontakion - Toon 3

Heilige Dawid word vandag met vreugde vervul,
en Josef en Jakobus offer lof,
want hulle verheug hulle,
omdat hulle deur hul verwantskap met Christus krone ontvang het.
Hulle besing Hom wat op onseglike wyse op aarde gebore is
en roep uit:
“O Medelydende, red hulle wat U vereer.”

Ikos

In sy onuitspreeklike raad word die vleeslose in die vlees gebaar.
                                     16
Die onomskryfbare word nou in die vlees omskryf,
en sonder om verandering te ondergaan,
red Hy beide nature.
Hy wat van nature beginloos en alleen bo die tyd verhewe is,
aanvaar ‘n begin.
Hy wat bo alle volmaaktheid is, word as ‘n kind gesien.
Hy wat die heelal dra, word in arms gedra.
Daarom, deur sy geboorte kroon Hy as God
hulle wat deur hul verwantskap aan Hom geëer word.
Terwyl ons hulle verheerlik,
laat ons nimmerswygend uitroep:
“O Medelydende, red hulle wat U eer.”

Sinaksarion van die dag uit die Menaion, en daarna:

Die gedagtenis aan die Heilige en regverdige Voorvaders,
Josef die Verloofde van die Heilige Maagd, ons Meesteres die Theotokos,
Jakobus die Broer van die Here, en Dawid die Profeet en Koning.

Verse:       Ek eer Josef die Verloofde van die Maagd,
             daar hy alleen as haar bewaarder uitverkies is.

             Jy is die kind van ‘n timmerman, maar ook ‘n broer van die Heer,
             wat alles deur sy woord bou, o salige.

             Wat sal ek sê, wanneer die Here reeds getuig het:
             “Ek het Dawid gevind, soos my eie hart.”

Sewende Ode

Deur hul liefde vir die Almagtige gevange,
het die Jongelinge die goddelose geswets
van die ongenaakbaar woedende tiran versmaai.
Toe die groot vuur van hulle wyk,
sê hulle vir die Meester:
“Lofwaardig is U, tot in ewigheid.”

Ons prys, loof en aanbid die Here, en besing en verhef Hom tot in ewigheid.

Agste Ode

Waar die Jong Manne van die ou verbond in die vuur verkeer,
sonder om verbrand te word,
beeld hulle die Maagd se verseëlde skoot uit
wat bo-natuurlik swanger is.
Genade wat beide deur een wonderwerkende vermoë bewerk het,
wek die volke tot ‘n lofsang op.

Diaken*      Ons vereer die Theotokos en Moeder van die Lig met liedere en
             verheerlik haar.
                                      17

Die Magnificat: My siel maak die Here groot, ens.

Negende Ode

Dit is vir ons makliker om uit vrees
in stilte te berus, omdat dit sonder gevaar is.
En dit is moeilik om met liefde, o Maagd,
liedere saam te stel wat in harmonie afgerond is.
Maar gee u ons krag, o Moeder,
so groot soos ons voorneme.

Die Klein Litanie

Heilig is die Here, ons God, ens.

Eksapostilarion van die Oggendevangelie

Eksapostilarion van die Heiliges – Toon 2

Laat ons saam met Jakobus, die geprese broer van God,
ook Dawid die Voorvader van God besing,
sowel as Josef die Heilige Verloofde van die Theotokos.
Want hulle het saam met die Engele, Wyse Manne en Herders
op ‘n wyse wat by God pas
in die stad Bethlehem diens gelewer
by die Goddelike geboorte van Christus,
deur tot Hom as God en Meester ‘n loflied te sing.

Die Lofgesange

Ons sing vier stigiere van die Opstanding in die Toon van die Week, en
daarna:

Toon 4

Wees bly, o regverdiges; verheug julle, o hemele;
spring van vreugde, o berge.
Christus is gebore en die Maagd word ‘n troon
in navolging van die Gerubim,
en sy dra aan haar boesem God die Woord wat vlees geword het.
Herders verheerlik Hom wat gebore is.
Wyse Manne bring die Meester geskenke.
Engele besing Hom en sê:
“Onbegryplike Here, eer aan U.”

O Maagd Theotokos, wat die Verlosser gebaar het,
u het die voormalige vloek van Eva ongedaan gemaak,
want u het die Moeder van die Vader se welbehae geword,
                                      18
en aan u boesem God die Woord wat vlees geword het, gedra.
Die geheimenis verdra nie ondersoek nie.
Ons almal verheerlik dit deur die geloof alleen,
en roep met u uit en sê:
“Onverklaarbare Here, eer aan U.”

Vers: Die Here het tot my Here gespreek: Sit aan my regterhand, totdat Ek u
       vyande maak ‘n voetbank vir u voete.

Kom laat ons die Heiland se Moeder besing,
wat ná die geboorte steeds ‘n Maagd geblyk te gewees
het. Verheug u, besielde stad van die Koning en God,
waar Christus gewoon en heil bewerk het.
Met Gabriël besing ons u,
met die Herders verheerlik ons u en roep ons uit:
“O Theotokos, bid tot Hom wat uit u vlees geword het,
dat ons gered mag word.”

Vers: Uit die skoot het ek U voorgebring, voor die môrester. Die Here het
       gesweer en dit sal Hom nie berou nie.


Dit was die Vader se welbehae;
die Woord het vlees geword,
en die Maagd het God gebaar wat mens geword het.
‘n Ster maak dit bekend, Wyse Manne buig in aanbidding,
Herders verwonder hulle,
en die skepping verheug hom.

Eer aan die Vader en aan die Seun en aan die Heilige Gees,

Toon 8

Bloed, vuur en rookdamp is die wonders
wat Joël op aarde gesien het.
Bloed is die Vleeswording,
vuur die Godheid,
rookdamp die Heilige Gees,
wat oor die Maagd gekom
en die wêreld welriekend gemaak het.
Groot is die misterie van u menswording.
Here, eer aan U.

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood,
Eva bevry, die dood gedood,
                                    19
en is ons lewend gemaak.
Daarom roep ons lofprysend uit:
Geseënd is U, Christus ons God,
wat daarin ‘n welbehae gehad het, eer aan U!

Die Groot Doksologie en “Vandag het daar verlossing vir die wêreld gekom…”
