Menaion September 13: Die Wyding van die Kerk van die Opstanding in
Jerusalem, en die H. Cornelius, die Hoofman oor Honderd.

Die Vesperdiens

By “Heer, ek het U aangeroep…” maak ons voorsiening vir 6 verse, en sing 3
stigiere vir die Wyding en 3 vir die Heilige.

Van die Wyding - Toon 6

Die ou wet sê dat ‘n Wyding geëer moet word
en dit is goed so.
Maar dit is beter dat die nuwe deur Wyding geëer word.
Want eilande word aan God gewy, soos Jesaja sê,
wat verstaan moet word as die Kerke uit die heidendom
wat pas gevestig is
en ‘n vastigheid ontvang het wat toegang gee tot God,
Laat ook ons daarom die fees van die teenswoordige Wyding geestelik vier.

Wy julle opnuut, broeders,
lê die ou mens af
en lewe in nuutheid van lewe,
deur alles waaruit die dood kom, te beteuel.
Laat ons al ons lede onderrig
deur alle bose voedsel van die boom te haat
en daarom slegs die ou dinge te onthou om dit te kan ontvlug.
So word die mens opnuut gewy,
en so word die dag van Wyding geëer.

O Christus, Woord voor alle ewigheid,
U het u Kerk as ‘n toring van krag daargestel.
Want U het haar op die rots van geloof gegrondves.
Daarom bly sy tot in ewigheid onwankelbaar,
daar sy U het wat om haar ontwil
in die laaste dae sonder verandering mens geword het.
Daarom dank en besing ons U, en sê:
“Dit is U wat voor alle ewigheid en tot in ewigheid bestaan
en tog ons Koning is. Eer aan U.”

Van die Heilige Cornelius, die Hoofman oor Honderd

Toon 4

Christus het jou goeie dade,
o bewonderenswaardige Cornelius,
en jou heilige smeekbedes goedkeurend bevestig,
en ‘n Heilige Engel na jou gestuur
om jou volkome na die lig te lei,
en ook die Hoof van die Heilige Apostels
om jou saam met jou hele huis
deur water en die Gees te vernuwe
en jou deur die genade van die Gees
in beter dinge in te wy.

Met die salwing van die priesterskap omgeef,
het jy jou gehaas, o Godgesinde,
om die verlossende boodskap aan die nasies te verkondig,
die dorings van dwaling uit te trek
en deur die Gees onfeilbare lering in siele te plant.
Daarom noem ons jou met vreugde salig, Cornelius,
as ‘n geÏnspireerde Hiërarg en onoorwinlike Martelaar.

Deur jou goeie lewenswyse na te volg,
is die verstandloses as verstandig bewys,
en hoewel jy volgens die wet van die natuur gesterf het,
bewoon jy ‘n salige graf,
o wyse Cornelius deur God geïnspireer,
en maak jy dit tot ‘n bron van baie genesinge
wat vermoeides genees
en bose geeste deur die Gees verdryf.

Eer aan die Vader en aan die Seun en aan die Heilige Gees.

Toon 6

Waar ons die gedagtenis van die Wyding vier,
o goeie, Almagtige Heer,
verheerlik ons U as die Gewer van Heiligmaking,
en bid ons dat die sintuie van ons siele geheilig mag word,
deur die voorbidding van die glorieryke Oorwinaars.

Nou en altyd en tot in ewigheid. Amen.

Vandag is die boom geopenbaar,
vandag is die geslag van die Hebreërs vernietig,
vandag is die geloof deur gelowige Konings geopenbaar.
Adam het deur die boom tot ‘n val gekom
maar deur ‘n ander boom het die demone gesidder.
Almagtige Here, eer aan U.

Apostiga – Stigiere van die Kruis
Toon 5
sien 14 Sept.

Eer aan die Vader en aan die Seun en aan die Heilige Gees.

Toon 2

Waar ons die Wyding van die Alheilige tempel van u Opstanding vier,
verheerlik ons U, o Heer,
wat dit deur u volkome genade geheilig en vervolmaak het
en ‘n behae het in die mistieke, gewyde dienste
wat daarin deur gelowiges verrig word.
U aanvaar uit die hand van u dienaars
die bloedlose, vlekkelose offers
en gee daarvoor aan hulle wat dit reg opdra,
reiniging van sondes en u groot barmhartigheid.

Nou en altyd en tot in ewigheid. Amen.

Toon 2

Terwyl dit nog in die grond as ‘n Goddelike skat verborge was,
is die Kruis van die Leweskenkende
in die hemele aan ‘n vrome Koning getoon,
en het dit hom ‘n geestelike beeld van oorwinning oor vyande getoon.
Met geloof en liefde van God ontvang,
het hy hom daarin verheug
hom met die grootste ywer na die hoogte van kontemplasie gehaas
en dit uit die holtes van die aarde tevoorskyn gebring
vir die verlossing van die wêreld
en die redding van ons siele.

Apolitikion van die Wyding – Toon 4

Soos die majesteit van die hemelse uitspansel,
het U ook hier benede die skoonheid
van die heilige woning van u heerlikheid getoon, o Heer.
Sterk dit tot in alle ewigheid
en aanvaar die gebede wat ons sonder ophou daarin aan U opdra,
deur die gebede van die Theotokos,
die lewe en Opstanding van almal.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 2
Om vir ons in te tree,
bring ons U, o Heer,
die lewendmakende Kruis van u goedheid,
wat U ons onwaardiges geskenk het.
Red die maghebbers en u stad,
en gee aan hulle vrede
deur die Theotokos, o enig Mensliewende.

Die Veranderlike vir die Mettediens

Na die Eerste Psalmlesing, die volgende Kathisma

Toon 4

Christus het alle dinge deur sy teenwoordigheid verlig.
Hy het die wêreld deur sy Goddelike Gees vernuwe.
Siele word nuutgemaak.
Want ‘n huis is nou tot eer van die Here gewy,
waar Christus ons God die harte van die gelowiges nuut maak,
vir die verlossing van sterwelinge.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Herhaal bg. Christus het alle dinge deur sy teenwoordigheid verlig…

Na die Tweede Psalmlesing, die volgende Kathisma

Toon 4

Die feesdag van die Wyding, o gelowiges,
het vandag ons, die uitverkorenes van Christus, bereik
en dit spoor almal aan om opnuut gewy te word
en met stralende gesigte
getrou uit die diepte van die hart
liedere vir die Meester te sing,
daar Hy ons Verlosser is en ons nuut maak.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Herhaal bg. Die feesdag van die Wyding, o gelowiges…

Na die Derde Ode van die Kanon, die volgende Kathismata:
Toon 8

God het die Tent van Getuienis getoon,
die verhewe Moses het dit op aarde opgerig
en Salomo het ‘n tempel met offers gewy,
maar laat ons wat met geloof
ons toevlug tot die Nuwe Jerusalem geneem het,
soos David ‘n heilige lofsang bied
aan Hom wat vir ons gekruisig is,
terwyl ons om vergifnis vra
vir alles waarin ons gesondig het.

Kathisma van die Kruis – Toon 4

U Kruis wat soos ‘n lig straal, o Heer,
verdryf die linies van die duisternis
en dit verhelder die gelowiges wat sing:
“Die Kruis is die roem van die wêreld.”

Eer aan die Vader en aan die Seun en aan die Heilige Gees.

Van die Heilige Cornelius - Toon 4

Die Kerk het jou as ‘n heilige eersteling uit die nasies ontvang
en jy verlig haar met jou deugsame dade,
o Godgesinde hoëpriester Cornelius.

Nou en altyd en tot in ewigheid. Amen.

Theotokion

Met geloof vier ons met blydskap die Wyding van u huis,
o Onbevlekte, geseënde, reine, albesonge Maagd.
Verheug deur ons hoop in u, o Theotokos,
vra ons u om sonder ophou te bid tot die Verlosser
wat uit u vlees geword het
dat Hy ons siele mag red.

Kontakion van die Wyding – Toon 4

Die Kerk is as ‘n helderverligte hemel bewys
wat al die gelowiges na die lig heen lei.
Waar ons daarin staan roep ons uit:
Bevestig hierdie huis, o Heer.

Ikos
Toe die Woord in die vlees onder ons kom woon het,
het die seun van die Donder geskryf en gesê:
“Ons het in ware genade
met blydskap die heerlikheid gesien
wat die Seun by die Vader gehad het.
Aan ons almal wat Hom met geloof ontvang het,
het Hy die reg gegee om kinders van God te word,
wat nie deur bloed of die wil van die vlees wedergebore is nie,
maar wat deur die Heilige Gees volgroei is.
Ons het ‘n huis van gebed opgerig en ons roep uit:
Bevestig hierdie huis, o Heer.

Sinaksarion

Op die 13de van vandeesmaand die Gedagtenis aan die Wyding van die heilige
kerk van die Opstanding van Christus ons God.

Verse:

Die nuwe Israel wat die ou wet vervul
eer u graf deur die Wyding, o Woord.
Op die dertiende het die wyding van die Kerk van die Opstanding plaasgevind.

Op dieselfde dag die Gedagtenis aan die Heilige Cornelius die Hoofman oor
Honderd.

Op dieselfde dag die Gedagtenis aan die Heilige Martelare Chronidis, Leontius,
Serapion, Strato, Selefkos, Macrobius, Gordianus, Zotikos, Eli, Lucianus en
Valerianus.

Ons heilige vader Petrus wat in Agrea in vrede vervolmaak is.

Die Heilige Ierotheos die Nuwe, die Georgiër, wat omstreeks 1720 in volle bloei
was, en wat in vrede vervolmaak is.

Deur hul heilige gebede, o God, ontferm U oor ons. Amen.

Eksapostilarion – Toon 2

Toe die Heer uit vrye wil
op Gólgota op die Kruis verhef is,
het Hy ons heil bewerk en die hele skepping nuutgemaak.
In ‘n graf wat Lewe ontvang, gelê,
het Hy op die derde dag as God opgestaan.
Saam met die liggaamlose rangordes vier ons almal die wyding
van die kerk van sy heerlike, eerwaardige Opstanding.

Die Here God het deur sy Kruis heil bewerk
op die middelpunt van die aarde
toe Hy uit vrye wil vlees geword het
vir die vernuwing van die wêreld.
In ‘n graf gelê, is Hy op die derde dag opgewek
en toon Hy as pand van die lewe sy eie verrysenis,
waarvan ons saam met die Engele van God
met geloof die wyding van die kerk vier.

Theotokion

Met vreugde roep ons tot u: Verheug, o Maagd.
Verheug u, verlossing van die vloek van Adam en Eva.
Verheug u, u deur wie die natuur van sterwelinge verhef is
tot die bo-wêreldse heerlikheid van u Seun en God.
Verheug u, u deur wie Hy altyd in die hemele deur Engele aanbid word,
o Theotokos Maria.

By die Lofpsalm maak ons voorsienig vir 6 verse en sig ons die volgende
stigiere:

Toon 4

Die Goddelike, heilige, eerwaardige en lewebrengende huis
van Christus se Opstanding word vandag luisterryk gewy,
en sy heilige graf deel lewe aan die wêreld mee
en gee ons ‘n onsterflike bron.
Dit laat strome van genade bruis,
dit laat waters van wonders opwel
en dit skenk genesinge aan hulle wat dit met geloof besing.

Die helder ligglans het van bo gestraal
en die heelal verlig.
Laat ons daarom almal getrou
die Opstanding van Christus die Skepper eer
en met gesange die lewebrengende heilige fees
van die heilige Wyding vier
en laat ons met lofsange jubel,
sodat ons die Heiland en Heer genadig mag vind.

Terwyl ons toegelaat is om die heilige septer van die Kruis te aanskou
waar dit op die middelpunt van die aarde verhef is,
laat ons ons siele vooraf reinig,
laat ons verstand belig word
laat ons met lig bestraal word
en laat ons met Goddelike krag verlig, Christus besing
wat deur sy eerwaardige Kruishout heiliging skenk
aan hulle wat Hom met geloof eer en vuring besing.

Toon 1

Word vernuwe, word gewy, o nuwe Jerusalem,
want jou lig het gedaag
en die heerlikheid van die Here het oor jou opgekom.
Die Vader het hierdie huis gebou,
die Seun het hierdie huis bevestig
en die Heilige Gees wat ons siele verlig, sterk en heilig,
het hierdie huis nuut gemaak.

Toe Salomo van ouds die tempel wy, o Heer
het hy offerandes van redelose diere en heelbrandoffers aan U opgedra,
maar toe dit U behaag om die voorafbeeldinge te beeindig
en die waarheid bekend te maak, o Heiland,
het die eindes van die wêreld
bloedlose offers aan u heerlikheid opgedra,
Want U wat oor alles heers,
heilig alles deur die Heilige Gees.

Toon 4 - deur Johannes die Monnik

Vandag word die Kerk uit die nasies gewy
deur die kosbare, lewestromende bloed
uit die vlekkelose, onskuldige sy van Christus ons God
wat uit die Heilige Maagd vlees geword het.
Laat ons die byeengekome kore van gelowiges
die Vader, Seun en Heilige Gees verheerlik,
die een Godheid wat oor die heelal heers.

Eer aan die Vader en aan die Seun en aan die Heilige Gees.

Toon 3

Keer terug na jouself, o mens,
word nuut in plaas van oud,
en vier die hernude wyding van jou siel.
Solank daar nog tyd is,
laat jou lewe, jou hele lewensweg, opnuut gewy word.
Die ou dinge het verbygegaan,
kyk, alles het nuut geword.
Dra hierdie vrug vir die fees,
die goeie verandering waarmee jy verander is.
So word ‘n mens opnuut gewy,
so word die dag van Wyding geëer.

Nou en altyd en tot inewigheid. Amen

Toon 3 – deur Johannes die Monnik.

O Christus ons God,
wat u vrywillige Kruisiging
vir die gemeenskaplike opstanding van die menslike geslag aanvaar het,
en met die riet van die Kruis
u vingers met u bloed rooi gekleur het,
om ons vergifnis in u mensliewendheid koninklik te onderteken,
veronagsaam ons nie waar ons in gevaar verkeer
en weer van U geskei is nie,
maar betoon medelye, o enige Lankmoedige,
aan u volk wat in moeilike omstandighede verkeer.
En staan op, voer die stryd teen hulle wat teen ons stry,
as die enige Almagtige.

Die Groot Doksologie en wegsending.
