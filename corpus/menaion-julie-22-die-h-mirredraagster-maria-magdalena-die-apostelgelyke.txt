                                         1


Menaion Julie 22 Die H. Mirredraagster Maria Magdalena, die Apostelgelyke

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere, wat elk herhaal word.

Toon 1      (Πανεύφηµοι µάρτυρες)

Jy het mirre vir Christus gebring toe Hy in ‘n graf gelê is
en die opstanding oor al die dooies ge-adem het,
en toe jy Hom sien,
was jy die eerste om Hom met trane te aanbid,
o Goddraende Maria.
Bid daarom dat ons siele vrede en groot barmhartigheid geskenk mag word.

Herhaal:    Jy het mirre vir Christus gebring toe Hy in ‘n graf gelê is…

Toe jy Christus aan ‘n Kruis vasgeslaan sien, Magdalena,
het jy geween en uitgeroep:
“Wat is dit wat gesien word?
Hoe sterf die lewe?
Die skepping sien dit en word geskud en die sterre word verduister.”
Bid daarom dat ons siele vrede en groot barmhartigheid geskenk mag word.

Herhaal:    Toe jy Christus aan ‘n Kruis vasgeslaan sien, Magdalena…

O glorieryke, albesonge Maria,
jy is met groot insig en ware kennis vervul,
toe jy met die Skepper verkeer het,
en jy het sy lyding en selfvernedering aan die volkere verkondig.
Bid daarom dat ons siele vrede en groot barmhartigheid geskenk mag word.

Herhaal:    O glorieryke, albesonge Maria…

Eer aan die Vader en aan die Seun en aan die Heilige Gees.

Toon 6 – deur Anatolius

O Maria Magdalena,
daar jy die eerste was om die Goddelike Opstanding te aanskou
van Hom wat die eerste oorsaak van die goeie is,
en wat ons natuur in sy goedhartigheid vergoddelik het,
is jy ook as die eerste evangelis geopenbaar,
toe jy teenoor die Apostels uitgeroep het:
“Werp die moedeloosheid van julle af, neem blymoedigheid op
                                         2


en kom aanskou Christus wat opgestaan het
en die wêreld sy groot barmhartigheid skenk.

Nou en altyd en tot in ewigheid. Amen.

Theotokion – Toon 6

Geeneen wat hom op u verlaat,
keer heel beskaamd van u terug nie,
o reine Maagd Theotokos,
maar hy vra om die genade en ontvang dan die gawe,
wat sy versoek ten beste sal beantwoord.

Of die Kruistheotokion (op Woensdag- en Vrydagoggende) – Toon 6

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apostiga – Toon 8 (Ὢ τοῦ παραδόξου θαύµατος)

Toe Christus verskyn het, o eerwaardige Mirredraagster,
het jy in sy spore gevolg,
en met opregtheid van gees het jy Hom baie ywerig gedien,
en toe Hy sterf, het jy Hom nie versaak nie,
maar jy het weggegaan, o al-loflike,
en met medelye vir Hom mirre met trane gebring.
Daarom vier ons feestelik jou alheilige gedagtenis.

Vers.        Oor die hele aarde het hul stem uitgegaan en tot by die eindes van die
             wêreld hul woorde.

O hoogglansende, eerwaardige Maria,
daar jy begeer het om die Lewe te sien toe Hy gedood is,
het jy in die nag by die graf gekom en van die Engele gehoor:
“Christus het opgestaan, soos hy vooraf gesê het.”
Met haas het jy dit vir sy Dissipels vertel,
en toe jy die neerslagtigheid uit jou siel verdryf,
het jy in plaas van weeklag onuitspreeklike vreugde ontvang.

Vers.        Wonderbaar is God in sy heiliges, die God van Israel. Hy sal sy volk
             krag en sterkte gee. Lofwaardig is God.

O allergodsalige Mirredraagster,
terwyl ons, die gelowiges, ons vandag tydens jou gedagtenis verheug,
verheerlik ons Hom wat jou nou verheerlik,
                                          3


die Heer wat alle goedheid te bowe gaan.
Smeek Hom sonder ophou, o al-eerwaardige,
dat ons die ewige heerlikheid en glans van die Heiliges mag verkry,
daar jy altyd vrymoedigheid by Hom het.

Eer aan die Vader en aan die Seun en aan die Heilige Gees.

Toon 8 – deur Bizantius

Ná sy Christus ons God wat deur die oorwig van sy goedhartigheid
uit vrye wil met my armoede arm geword het,
getrou as dissipelin gedien
en Hom aan die Kruis uitgestrek en in ‘n graf gekerker gesien het,
het Maria Magdalena met trane uitgeroep:
“Wat is hierdie vreemde gesig?
Hoe word Hy wat die dooies lewend maak, as ‘n dooie gereken?
Watter mirre sal ek bring vir Hom wat my van die stank van die demone bevry het?
Watter trane moet ek stort vir Hom wat my oermoeder haar trane ontneem het?”
Maar die Heerser van die heelal,
wat as bewaarder van die Tuin verskyn het,
het haar versengende droefheid deur die dou van sy woorde laat verdwyn,
toe Hy vir haar sê:
“Gaan na my broers, en roep hulle die blye boodskap van vreugde toe:
Ek gaan op na my Vader en jul Vader, my God en jul God,
sodat Ek die wêreld groot barmhartigheid mag skenk.”

Nou en altyd en tot in ewigheid. Amen.

Theotokion – Toon 8

Die hemele besing u, begenadigde, ongehude Moeder,
en ons verheerlik u ondeurgrondelike geboortegewing.
O Theotokos, bid dat ons siele gered mag word.

Of die Kruistheotokion (op Dinsdag- en Donderdagaande)

Toon 8       (Τὶ ὑµᾶς καλέσωµεν)

Toe die ooilam die Lam uit vrye wil aan die kruishout uitgestrek sien,
het sy as moeder in ‘n weeklag jammerend uitgeroep:
“Wat is hierdie vreemde gesig, my Seun?
Hoe word U wat as Heer lewe aan almal verleen, gedood,
U wat sterwelinge die opstanding skenk, o Lankmoedige?
Ek verheerlik U groot selfvernedering, my God.”

Apolitikion – Toon 1       (Τὸν τάφον σου Σωτὴρ)

Eerwaardige Maria Magdalena,
                                          4


jy het Christus wat om ons ontwil uit ‘n Maagd gebore is, gevolg,
en sy gebooie en wette bewaar.
Daarom vier ons vandag jou alheilige gedagtenis,
loof ons jou met geloof en eer ons jou met liefde.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8       (Τὴν Σοφίαν καὶ Λόγον)

Ná jy as dissipelin duidelik die Woord waarlik gedien het,
wat in die oormaat van sy goedhartigheid arm geword het,
en Hom aanskou het waar Hy aan ‘n Kruis gehang en in ‘n graf gelê is,
het jy met trane geweekla.
Daarom eer ons jou en vier ons met geloof jou fees,
o beroemde Mirredraagster,
en roep ons jou eendragtig toe:
Bid tot Christus ons God
dat Hy hulle wat jou heilige gedagtenis met liefde vier,
vergewing van oortredinge mag skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Saam met al die mensegeslagte noem ons u salig
wat alleen onder vroue as Maagd
sonder saad God in die vlees gebaar het.
Want die vuur van die Godheid het in u kom woon
en u het die Skepper en Heer as kindjie gesoog.
Daarom verheerlik die geslag van Engele en mense tereg u alheilige Kind
en roep ons u eendragtig toe:
Bid tot Christus God dat Hy vergifnis van oortredinge mag skenk
aan hulle wat u Kind waardig aanbid, o Onbevlekte.

Of die Kruistheotokion (op Woesndag- en Vrydagoggende) – Toon 8

Toe die Maagd, u Moeder, U aan ‘n Kruis sien, o Jesus,
het sy in ‘n weeklag met trane uitgeroep:
“Wee my! O allerdiebrae Kind,
Hoe het die waarlik ondankbare Hebreërkinders U onregverdiglik aan ‘n kruishout
opgehang!
Nietemin, daar U medelydend is, ly U hierdie dinge in die vlees,
soos dit U behaag het, my Seun, lankmoedige God,
Here ryk aan barmhartigheid,
sodat U u skepping kan verlos van die verderflike se aaklige slawerny.
Daarom besing ons u uiterste selfvernedering, o Woord.”

Kontakion – Toon 4         (Ὁ ὑψωθεὶς)
                                          5


Toe die God wat alle syn te bowe gaan
met die vlees in die wêreld gewandel het,
het Hy jou as ware dissipelin aanvaar, o Mirredraagster,
daar jy heel jou strewe op hom gevestig het.
Daarom het jy baie genesinge verrig
en waar jy nou na die hemele verplaas is,
bid jy altyd vir die wêreld.

Ikos

Daar Christus, die Lig van die wêreld, jou oog van geloof wat nooit slaap nie
asook die onverbreekbare toegeneentheid van jou liefde gesien het,
het Hy, ná Hy uit die graf uit opgestaan het,
Hom eerste aan jou geopenbaar, o Eerwaardige,
toe jy haastig met mirre gekom en met trane tot die Ontoeganklike genader het;
en Hy het jou beloon deur jou die Goddelike krag van die Gees te gee
en sy voorneme om op te vaar na die beginlose Vader aan jou geopenbaar.
En Hy het jou gestuur om die Goddelike blye boodskap van sy verrysenis
aan sy verskrikte Ingewydenis te verkondig.
Daarom, daar jy baie groot vrymoedigheid by Hom het, bid jy altyd vir die wêreld.

Sinaksarion

Op die 22ste van vandeesmaand die gedagtenis aan die Heilige Mirredraagster
Maria Magdalena die Apostelgelyke.

Verse.        Met onstoflike aanrakinge raak Maria aan U, my Christus,
              sy vir wie U gesê het: “Raak my nie aan nie.”

              Op die 22ste het Maria Magdalena haar oë gesluit.

Op dieselfde dag die Gedagtenis aan die heilige en regverdige Martelares Markella.

Deur hul heilige gebede, o God, ontferm u oor ons. Amen.

Eksapostilarion – Toon 2 (Γυναῖκες ἀκουτίσθητε)

Maria, gepas vernoem, Dissipelin van Christus,
bid sonder ophou saam met die ander Mirredraagsters
en die Maagd Maria, die enige Moeder van God,
tot die gekruisigde Here
vir ons wat jou met liefde eer, o Mirredraagster.

Die res van die Mettediens en die Wegsending
