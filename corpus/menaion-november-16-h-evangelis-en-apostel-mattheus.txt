                                          1


Menaion 16 November: Die H. Apostel en Evangelis Matthéüs

Die Veranderlike vir die Vesperdiens

Ons sing 6 verse by "Heer, ek het U aangeroep.”

Toon 4

Toe Hy wat die harte van mense ondersoek
deur Goddelike voorkennis jou God-besielde ingesteldheid sien,
het Hy jou uit die wêreld van ongeregtigheid verlos.
Toe het Hy jou tot ‘n lig vir die hele wêreld gemaak,
en jou beveel om die eindes van die wêreld te verlig
en om deurlugtig te wees daar jy waardig geag is
om die Goddelike Evangelie duidelik op te teken.
Smeek Hom om ons siele te red en te verlig.

Herhaal: Toe Hy wat die harte van mense ondersoek…

Toe die beginlose Woord jou oproep en oorreed om Hom te volg
terwyl Hy jou die gemeenskap van die Koninkryk beloof,
het jy wat van tollenaarskap na dissipelskap geroep is,
alles laat staan, o allersalige,
jou onttrek aan wanordelike verwarring,
en Hom dadelik gevolg.
Daar jy nou duidelik vervul is, o Siener van God,
met die onuitspreeklike aanskoue van Hom,
smeek Hom om ons siele te red en te verlig.

Herhaal: Toe die beginlose Woord jou oproep en oorreed om Hom te volg…

Van ouds het ‘n sekere profetiese skerpsiendheid
jou as ‘n Heilige Klip oor die aarde sien rol
wat die beleëringswerktuie van die dwaling verbrysel.
Die Woord wat in ‘n Persoon bestaan, o alwyse,
het jou tot ‘n lig vir die Wêreld gemaak
en ‘n boodskapper van die geregtigheid en waarheid,
verhelder deur die glans van die drie-sonnige lig, o al-eerwaardige.
Smeek Hom ons siele te red en te verlig.

Herhaal: Van ouds het ‘n sekere profetiese skerpsiendheid…

Eer aan die Vader en aan die Seun en aan die Heilige Gees.

Toon 4

Ywerig het jy Christus wat jou na ‘n hemelse dissipelskap geroep het, gevolg,
deur alle bemoeienis met aardse sorge dadelik van jou af weg te stoot, o
Godgeïnspireerde.
Want deur gehoorsaam ‘n ingesteldheid wat die hemelse koninkryk waardig is,
                                         2


aan te neem,
het jy afstand gedoen van ‘n aardse lewenswandel en ydele eer,
daar jy van ‘n Tollenaar ‘n Evangelis geword het,
en is jy ‘n lig van dié wat in duisternis verkeer genoem,
‘n gids vir vedwaaldes na verlossing.
Nou is jy ‘n vurige voorbidder vir die hele wêreld, Matthéüs,
en ‘n reddende behoeder van hulle wat jou eer.

Nou en altyd en tot in ewigheid. Amen.

Toon 4

O Godsalige, u het die Skepper van die heelal in u skoot ontvang,
toe Hy ‘n liggaam aangeneem en die mens hervorm het
wat voorheen deur die oortreding as gevolg van die slang geval het.
Want u het op onseglike wyse aan God die Woord geboorte geskenk
en deur u geboortegewing ons hele natuur wat oud geword het,
van bederf bevry.
Daarom besing en verheerlik ons u genade, o ongehude Maagd.
Behoed en red ons daardeur,
ons wat u met geloof verheerlik.

Apostiga

Toon 4

Met die basuin van jou woorde
het jy die mensdom byeengebring
om God te leer ken, o albesongene,
het jy die byeenkomste van die dwaling vanaf die aarde verjaag,
en rig jy die gelowiges tot eenheid en eendrag,
en nou bid jy dat hulle wat jou immereerwaardige gedagtenis met geloof vier
uit bederf en gevare verlos mag word.

Vers: Oor die hele aarde het hulle stem uitgegaan en tot by die eindes van die
      wêreld hulle woorde.

Christus ons God wat jou met ‘n vurige tong van die Gees bewapen het,
het jou ‘n magtige krygsman teen die dwaling gemaak, o Apostel,
Hy van Wie jy die stralende pryse van genade ontvang het.
Smeek Hom dat hulle wat jou immereerwaardige gedagtenis met geloof vier
uit bederf en gevare verlos mag word.

Vers: Die hemele vertel die eer van God, en die uitspansel verkondig die werk
      van sy hande.

Deur die dieptes van die Gees te deurskou, o Apostel,
het jy die onuitputlike rykdom daarvan begryp,
en na jy die oorvloedige genade daaruit geput het,
het jy dit op evangeliese wyse aan ons uitgedeel.
                                          3


en nou bid jy dat hulle wat jou immereerwaardige gedagtenis met geloof vier
uit bederf en gevare verlos mag word.

Eer aan die Vader en aan die Seun en aan die Heilige Gees.

Toon 6

Van die bodem van die diepste boosheid
het jy op sonderlinge wyse soos ‘n hoogswewende arend
na die hoogste kruin van deug gestyg,
o alom-befaamde Matthéüs.
Want toe jy in Christus se voetspore volg
wat die hemele met deug bedek
en heel die aarde met sy insig vervul,
is jy as sy vurige navolger in alles geopenbaar
terwyl jy die Evangelie van vrede, lewe en verlossing uitdra
na hulle wat vroom die Goddelike gebooie gehoorsaam.
Lei ons daarin,
dat ons die Skepper welbehaaglik mag wees
en jou salig mag noem.

Nou en altyd en tot in ewigheid. Amen.

Theotokion - Toon 6

O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
bid saam met die Apostels en al die Heiliges
dat ons siele ontferming mag ontvang.

Apolitikion – Toon 3

Heilige Apostel en Evangelis Matthéüs,
bid tot die barmhartige God,
dat Hy die vergewing van sondes
mag skenk aan ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion van die Week - Toon 3

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.
                                         4


Die Veranderlike vir die Mettediens

Die Apolitikia soos tydens die Vesperdiens.

Na die Eerste Psalmlesing, die volgende Kathisma

Toon 1

Matthéüs die allerwyse en voortreflike ingewydene van Christus
wat eerste die Evangelie van Christus geskryf het
en as ligdraer vir die hele ondermaanse skepping optree,
en nou met gewyde melodieë vereer word,
vra om vergifnis van sondes vir almal wat hom met liefde eer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1 (uit die Oktoig vir Sondae)

Ons almal wat ons toevlug met verlange tot u goedheid neem,
ken u as die Moeder van God
wat ook na die geboorte waarlik Maagd geblyk te gewees het,
want ons sondaars het u as beskerming;
in versoekinge het ons u as verlossing verkry,
die enige Al-onskuldige.

Na die Tweede Psalmlesing, die volgende Kathisma

Toon 4

O salige Godsiener Matthéüs,
toe die Woord van God aan dié wat in die wêreld is, verskyn,
het jy Hom wat skoner as al die mensekinders is,
tot aan die eindes van die aarde verkondig,
en skone voete bekom
daar jy alwys die evangelie van vrede en lewe bekendgemaak het.
Daarom loof ons jou getrou met gesange.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Laat ons ons reikhalsend haas na die Theotokos,
en met bekering as geringe sondaars neerval
terwyl ons uitroep uit die diepte van ons siel:
Meesteres, kom ons te hulp,
betoon medelye aan ons.
Haas u want ons gaan tot niet
deur ons menigte foute.
Stuur nie u dienaars verleë terug nie,
want ons het u as ons enigste hoop verkry.
                                          5



Ps.50 word gelees, nie gesing nie.

Die Kanon van die Oktoig en die Kanon van die Apostel in Toon 4 (moet nog
vertaal word), met die refrein: O Apostel van Christus, bid vir ons.

Kathisma na die Derde Ode

Toon 1

Matthéüs die allerwyse en voortreflike ingewydene van Christus
wat eerste die Evangelie van Christus geskryf het
en as ligdraer vir die hele ondermaanse skepping optree,
en nou met gewyde melodieë vereer word,
vra om vergifnis van sondes vir almal wat hom met liefde eer.

Eer aan die Vader en aan die Seun en aan die Heilige Gees.

Toon 8

Toe jy die goud waarlik laat vaar
en met liefdevolle eerbied na Christus verlang,
o Apostel Matthéüs,
is jy as ‘n lig van die eindes van die aarde bewys
en is jy as ‘n glorieryke Apostel en herout van die geloof geopenbaar
daar jy van ‘n tollenaar ‘n dissipel geword het.
Daarom het ons byeengekom
en vereer ons tereg jou aleerwaardige gedagtenis
en vier ons singend fees en sê:
Bid tot Christus om vergifnis van misstappe te skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Toon 8 (uit die Oktoig)

Laat ons die hemelse poort en ark,
die alheilige berg, die wolk van lig, die hemelse leer,
die geestelike Paradys, die bevryding van Eva,
die groot skat van die hele wêreld besing;
want verlossing vir die wêreld
en vergewing van oortredings van ouds is in haar bewerk;
daarom roep ons tot haar:
“Bid u Seun en God om vergewing van oortredinge te skenk
aan almal wat u alheilige bevalling vroom vereer.”

Kontakion – Toon 4

Na jy die weegskaal van die tolhuis weggewerp het,
het jy jou aan die juk van geregtigheid onderwerp
                                           6


en is as ‘n voortreflike handelaar bewys,
daar jy die wysheid uit die hoogte as rykdom bekom het.
Daarom het jy die woord van die waarheid verkondig
en die siele van onverskilliges laat ontwaak,
deur die uur van oordeel te beskryf.

Ikos

Die tirannie van die vyand doen my geweld aan
sonder om versadig te word
en raap al die saad van my siel af weg,
o Matthéüs, vriend van Christus.
Maar skenk my die saad van jou gebede,
maak my, die geringste van dié wat jou besing,
vrugbaar in jou diens en ‘n verteller van jou groot prestasies
en jou verhouding met Christus:
hoe jy dadelik alles verlaat
en Hom wat jou geroep het, met ywer gevolg het,
en die eerste Evangelis in die wêreld geword het,
wat die oordeelsuur beskryf.

Sinaksarion

Op die sestiende van vandeesmaand, die Gedagtenis aan die Heilige Apostel en
Evangelis Matthéüs.

Verse:

“O Jesus, U red ook tollenaars. Dank aan U.”
So roep Matthéüs te midde van die vuur.
Die onvermoeibare vuur het Matthéüs op die sestiende gedood.

Deur sy heilige gebede, o God, ontferm U oor ons. Amen.

Katawasias

Eerste Ode – Toon 4

Ek sal my mond oopmaak
en dit sal met die Gees vervul word,
en ek sal ‘n woord uiter tot die Koningin en Moeder;
ek sal gesien word waar ek stralend feesvier
en sal my verheug en haar Intog besing.

Derde Ode – Toon 4

O Theotokos,
as lewende en oorvloedige bron,
versterk hulle wat in geestelike gemeenskap verenig is
en u lof besing,
                                          7


en deur u eerbiedwaardige Intog,
ag hulle waardig vir krone van heerlikheid.


Vierde Ode – Toon 4

Toe hy die onnaspeurlike Goddelike raad
van u vleeswording uit die Maagd begryp, o Allerhoogste,
het die Profeet Hábakuk uitgeroep:
“Eer aan u mag, o Here.”

Vyfde Ode – Toon 4

Die heelal was verwonderd
oor u eerbiedwaardige Intog.
Want u, o Maagd, wat die huwelik nie geken het nie,
het as die alerreinste tempel
in die tempel van God ingegaan
terwyl u almal wat u besing met vrede beloon.

Sesde Ode – Toon 4

Terwyl ons met 'n godvresende gemoed
hierdie heilige en aleerbiedwaardige fees van die Moeder van God vier,
kom laat ons hande klap
en die God wat uit haar gebore is, verheerlik.

Sewende Ode – Toon 4

Die Godvresendes het nie die skepping bo die Skepper aanbid nie,
maar manmoedig die dreiging van die vuur vertrap
en met vreugde gesing:
O hoogbesonge Here en God van ons Vaders, lofwaardig is U.

Ons prys, loof en aanbid die Here, en besing en verhef Hom tot in ewigheid.

Agste Ode – Toon 4
Hoor, o reine dogter en Maagd:
“Laat Gabriël aan u die raad, van ouds en waar, van die allerhoogste,
vertel.
Wees gereed vir die ontvangs van God.
Want deur u kom die Onbevatlike onder sterwelinge woon.
Daarom verheug ek my en roep: ‘Loof die Here, alle werke van die Heer.’”

Diaken*      Ons vereer die Theotokos en Moeder van die Lig met liedere en
             verheerlik haar.
Die Magnificat

My siel maak die Here groot
en my gees is verheug in God my Saligmaker.
                                          8



Eerbiedwaardiger as die Gerubim
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Omdat Hy die nederige toestand van sy dienskneg aangesien het,
Want kyk, van nou af sal al die geslagte my salig noem.

Eerbiedwaardiger as die Gerubim
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Want Hy wat magtig is, het groot dinge aan my gedoen en heilig is sy Naam.
En sy barmhartigheid is van geslag tot geslag vir die wat Hom vrees.

Eerbiedwaardiger as die Gerubim
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Hy het deur sy arm kragtige dade gedoen.
Hoogmoediges in die gedagtes van hulle hart het Hy verstrooi.

Eerbiedwaardiger as die Gerubim
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Maghebbers het Hy van trone afgeruk en ned’riges verhoog.
Hongeriges het Hy met goeie dinge vervul en rykes met leë hande weggestuur.

Eerbiedwaardiger as die Gerubim
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Hy het sy kneg Israel bygestaan, sodat Hy aan sy barmhartigheid sou dink
soos Hy tot ons vaders gespreek het – aan Abraham en sy nagslag tot in ewigheid.

Eerbiedwaardiger as die Gerubim
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Katawasia
Negende Ode – Toon 4

Laat alle aardgeborenes
                                         9


stralend opspring in die gees
en die skaar van onstoflike geestelike wesens feesvier
terwyl hulle die heilige Intog van die Moeder van God eer
en laat hulle roep: Verheug u, al-salige Theotokos,
reine Immermaagd.

Eksapostilarion - Toon 3

Toe jy wyslik die weegskaal van die tolhuis weggewerp het,
het jy Christus Godgesind gevolg, o Matthéüs,
en deur op bewonderenswaardige wyse in sy voetstappe te volg,
het jy deur deelname ‘n deelgenoot aan sy koninkryk en heerlikheid geword,
en ‘n ingewydene in onuitspreeklike dinge.

Theotokion - Toon 3

Hef in voorbidding u alheilige hande op, o Maagd Theotokos,
waarmee u die Skepper gedra het,
en smeek ten behoewe van ons
dat Hy ons mag red uit al die demone se aanslae
en ons waardig mag ag
om die komende goeie dinge te verkry, o al-onskuldige.

Lofgesange - Toon 4

Jy, o salige Apostel,
het met die strale van die Gees soos ‘n glansende son gestraal,
en heel die bewoonde wêreld met kennis van God bestraal
En jy, o alwyse Matthéüs,
het die newel van die veelgodedom verdryf.
Daarom vier ons vandag jou luisterryke en bewonderenswaardige fees,
as ‘n bron van heiliging.

Herhaal: Jy, o salige Apostel,…

Vers: Oor die hele aarde het hulle stem uitgegaan en tot by die eindes van die
      wêreld hulle woorde.


Waar jy in die hoogte van Godskennis sit, o Apostel,
het jy van die Gees die ligglans ontvang
wat aan jou geopenbaar is in die vorm van vuur
en met ‘n vurige tong het jy openlik al die materie
van die goddelose veelgodedom verbrand.
Daarom eer ons jou as Apostel en iemand wat oor God spreek
en vier ons vandag jou heilige fees.

Vers: Die hemele vertel die eer van God en die uitspansel verkondig die werk
      van sy hande.
                                           10


O alwyse Matthéüs,
jy het heilige, verlossende leerstellinge oor die wêreld laat dreun,
die hele skeppping van die waansin van afgodery gereinig,
en volke met die ligstrale van die Evangelie verlig,
terwyl jy deur genade die tempels van die afgode vernietig
en kerke tot lof van God bou.

Eer aan die Vader en aan die Seun en aan die Heilige Gees.

Toon 8

Laat ons die gelowiges vandag
by die gedagtenis aan die eerwaardige Apostel en Evangelis Matthéüs met
gesange hande klap.
want na hy die weegskaal en goud van die tolhuis verwerp het,
het hy Christus gevolg
en het hy die naam van ‘n heilige Verkondiger van die Evangelie verkry.
Dus het sy stem, soos die profeet sê, oor die bewoonde wêreld uitgegaan,
en bid hy dat ons siele gered mag word.

Nou en altyd en tot in ewigheid. Amen.

Theotokion – Toon 8

O Meesteres, aanvaar die bedes van u dienaars
en red ons van alle nood en verdrukking.

Die Groot Doksologie en wat daarop volg.


Die Veranderlike vir die Goddelike Liturgie

Die Typika word gesing.

Prokimenon – Toon 8 (Ps. 18)

Oor die hele aarde het hulle stem uitgegaan en tot by die eindes van die wêreld hulle
woorde.

Vers: Die hemele vertel die eer van God en die uitspansel verkondig die werk
van sy hande.

Die Lesing uit die Eerste Brief van Paulus aan die Kontinthiërs (4:9-16)

Broeders, God het ons Apostels die laaste plek aangewys…

Halleluja (3x) Toon 1 (Ps. 88)

Die hemele bely u wonderdade, Here, en u waarheid in die samekoms van
die heiliges.
                                         11


Vers: God is verheerlik in die raad van die heiliges, groot en ontsagwekkend
teenoor almal wat rondom Hom is.

Die Lesing uit die Evangelie volgens Matthéüs (9:9-13)

In daardie tyd, toe Jesus daarvandaan verder gaan, sien Hy ‘n man met die naam
van Matthéüs by die tolhuis sit…

Kommunielied:       Oor die hele aarde het hulle stem uitgegaan en tot by die eindes
                    van die wêreld hulle woorde. Halleluja.
