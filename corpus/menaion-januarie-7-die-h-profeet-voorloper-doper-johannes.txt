                                          1


Menaion Januarie 7 Die Sinaksis van die Eerbiedwaardige, glorieryke Profeet,
Voorloper en Doper Johannes.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende drie stigiere van die Fees.

Toon 2 (deur Johannes die Monnik)

Die Voorloper het ons Verligting, wat elke mens verlig het,
sien naderkom om gedoop te word,
en sy siel is verheug en sy hand bewe.
Hy wys na Hom en sê vir die volke:
“Kyk, die Verlosser van Israel
wat ons bevry van die verderf.”
O sondelose Christus, ons God, eer aan U.

Toe ons Verlosser deur ‘n dienaar gedoop is
en van Hom getuig is deur die koms van die Gees,
het die leërskare engele by die aanskoue daarvan gesidder van vrees.
En die stem van die Vader het vanuit die hemel gekom:
“Hy op Wie die Voorloper sy hand lê,
is my geliefde Seun in wie Ek ‘n welbehae het.”
Christus ons God, eer aan U.

Die strome van die Jordaan het U, die Bron, ontvang
en die Trooster het in die vorm van ‘n Duif neergedaal.
Hý buig sy hoof, wat die hemele gebuig het,
en die klei roep hardop uit tot Hom wat hom gevorm het:
“Waarom beveel U my wat bo my vermoë is?
Ek het nodig om deur U gedoop te word.”
O sondelose Christus, ons God, eer aan U.

Stigiere vir die Voorloper – Toon 1

O albefaamde Voorloper van Christus,
Doper deur God bevange,
terwyl ons jou reggelowig salig noem,
verheerlik ons Christus wat in die Jordaan sy hoof voor jou gebuig
en die natuur van sterwelinge geheilig het.
Bid Hom daarom
dat ons siele vrede en groot barmhartigheid geskenk mag word

Ná jy van bo af, o wyse Johannes die Voorloper,
die Vader se onuitspreeklike heerlikheid aanskou het,
te wete die Seun in die water,
het jy ook die Gees sien neerdaal soos ‘n duif,
waar Hy die eindes van die wêreld reinig en verlig.
Terwyl ons jou as selebrant van die misterie van die Drie-eenheid besing,
                                           2


eer ons jou heilige fees.

Deur Goddelike genade versterk,
o Doper en Voorloper van Christus,
het jy vir ons die Lam aangetoon,
wat al die sondes van die wereld wegneem.
En met vreugde het jy vandag twee van jou dissipels aan Hom verbind.
Smeek hom dat ons siele vrede
en sy groot barmhartigheid geskenk mag word.

Eer aan die Vader en aan die Seun en aan die Heilige Gees.

Doksastikon – Toon 6

O vleesgeworde Lamp, Voorloper van die Heiland,
spruit van die Onvrugbare,
vriend van Hom wat uit ‘n Maagd kom,
wat jy met spronge in die moederskoot vereer
en in die water van die Jordaan gedoop het,
ons vra jou, o Profeet, bid Hom
dat ons die vloedgolwe van die toekomende dinge mag ontvlug.

Nou en altyd en tot in ewigheid. Amen.

Theotokion – Toon 6

God die Woord het in die vlees aan die mensegeslag verskyn.
Hy het in die Jordaan gestaan om gedoop te word,
en die Voorloper het vir Hom gesê:
“Hoe sal ek my hand uitsteek,
en die hoof aanraak van Hom wat die heelal vashou?
Ook al kom U as kind voort uit Maria,
nogtans weet ek dat U die die God voor alle tye is
U wat deur die Serafim besing word, wandel op aarde.
Ek, as dienskneg, het nie geleer hoe om die Meester te doop nie”
O Onbegryplike Here, eer aan U.

Prokimenon – Toon 7

Ons God is in die hemel en op aarde; die Here het alles gedoen wat Hom behaag.
(Ps. 113)

Met die uittog van Israel uit Egipte, van die huis van Jakob uit ‘n volk met ‘n vreemde
taal, het Judea sy heilgdom geword, Israel sy ryksgebied. (Ps. 113:1)

Die see het dit gesien en gevlug, die Jordaan het agteruitgewyk. (Ps. 113:3)

Wat is dit met jou, o see, dat jy gevlug het, en jy, o Jordaan, dat jy agteruitgewyk
het? (Ps. 113:5)

Apostiga – Toon 4
                                           3


Toe Johannes die Voorloper U tot hom sien nader,
was hy verbaas, o Meester,
en het hy soos ‘n verstandige dienaar U met vrees toegeroep:
“Wat is hierdie nederigheid, o Heiland,
wat hierdie armoede waarmee U U beklee het,
U wat deur die rykdom van u goedheid
die vernederde mens weer opgehef het,
toe U U met hom beklee het,
daar U goedhartig is?

Vers. Die see het dit gesien en gevlug, die Jordaan het agteruitgewyk. (Ps. 113:3)

“Kom dien my vandag met ontsag
waar Ek ‘n misterie voltrek,
en moenie vrees nie,”
het die Meester van almal die Voorloper geantwoord.
“Want Ek, wat van nature onbevlek is,
word as mens in die waters van die Jordaan gedoop,
waarin jy My teenswoordig sien,
omdat Ek Adam wat deur die sonde verbrysel is, nuut maak.”

Vers. Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)

“Wie van die aardgeborenes het gesien dat die Son gewas word,
en dat Hy wat die hemel met wolke beklee, heel nakend is?”
het Johannes geantwoord,
“en dat Hy wat fonteine en riviere skep, die waters ingaan?
Ek is verbaas oor u onseglike heilsbestel, o Meester!
Belas u dienaar nie met u vreeswekkende bevele nie.”

Eer aan die Vader en aan die Seun en aan die Heilige Gees.

Doksastikon – Toon 4

As liefhebber van die Gees,
en swael wat woorde van genade deur God geïnspireer, uiter,
o salige Voorloper deur God bevange,
het jy duidelik aan die mensegeslag die heilsbestel verkondig
van die Koning wat stralend uit die Reine
vir die herstel van die mensdom opgekom het,
terwyl jy ook die heerskappy van die neerdrukkende gewoontes verdryf
en die harte van hulle wat in bekering gedoop is, daarop gerig het
om hulle op die ewige lewe toe te lê.

Nou en altyd en tot in ewigheid. Amen.

Theotokion – Toon 4
                                         4


Kom laat ons die wyse Maagde navolg.
Kom laat ons die Meester wat verskyn het, tegemoet gaan.
Want soos ‘n bruidegom het Hy tot Johannes genader.
Toe die Jordaan U sien, het hy hom uit angs verskuil en gaan staan.
Johannes het uitgeroep:
“Ek durf u onsterflike hoof nie vashou nie.”
Die Gees het in die vorm van ‘n duif neergedaal om die waters te heilig.
‘n Stem het uit die hemel gekom:
“Dit is my Seun wat in die wêreld gekom het om die mensegeslag te red.”
Here, eer aan U.

Apolitikion van die Heilige Johannes – Toon 2

Die gedagtenis van die Regverdiges word met lofliedere gevier,
maar die getuienis van die Here is genoeg vir jou, o Voorloper;
want jy het geblyk om waarlik eerbiedwaardiger as selfs die Profete te wees,
aangesien dit aan jou gegun is om in lopende water Hom te doop wat hulle verkondig
het.
Daarom het jy, na jy vir die waarheid gestry het,
jou verheug om die goeie tyding selfs aan dié in die doderyk bekend te maak;
dat God in die vlees verskyn het,
dat Hy die sonde van die wêreld wegneem en ons sy groot barmhartigheid skenk.

Apolitikion van die Fees van die Teofanie – Toon 1

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U Sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

Die Veranderlike vir die Mettediens

Ná die Eerste Psalmlesing, die volgende Kathisma.

Toon 1

Toe Jesus uit die Maagd Maria gebore
en in die Jordaan deur Johannes gedoop is,
het die Gees, wat in die gedaante van ‘n Duif verskyn het,
op Hom neergedaal.
Daarom het die Profeet saam met die Engele uitgeroep en gesê:
“Eer aan u koms, o Christus.
Eer aan u Koninkryk.
Eer aan u heilsbestel, enig Mensliewende.”
                                            5


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal.      Toe Jesus uit die Maagd Maria gebore…

Ná die Tweede Psalmlesing, die volgende Kathisma.

Toon 4

Toe die groot Voorloper U in die strome van die Jordaan sien,
in u begeerte om gedoop te word, o Christus,
het hy met vreugde uitgeroep:
“U het gekom, U het verskyn, U, die ontoeganklike lig.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal.      Toe die groot Voorloper U in die strome van die Jordaan sien…

Eerste Kanon van die Fees van die Teofanie

Eerste Ode – Toon 2

Irmos

Die Here wat magtig is in die stryd
het die grondveste van die see blootgelê,
en Hy voer wat Syne is oor droë grond,
terwyl Hy die vyande daarin verswelg,
want Hy het Hom verheerlik.

Refrein:      Eer aan U, ons God, eer aan U.

In die strome van die Jordaan
skep Hy die bedorwe Adam opnuut
en verpletter Hy, die Heer, die Koning van die eeue,
die koppe van die drake wat hulle daarin tuismaak,
want Hy het Hom verheerlik.

Refrein:      Eer aan U, ons God, eer aan U.

Nadat Hy die stoflike vlees beklee het met die onstoflike vuur van die
Godheid,
het die Heer, wat uit die Maagd vlees aangeneem het,
Hom omhul met die waters van die Jordaan,
want Hy is verheerlik.

Refrein:      Eer aan U, ons God, eer aan U.

Die Heer, wat hulle wat in duisternis verkeer, verlig,
                                           6


wat die onreinheid van mense afwas,
het Hom vrywillig aan hulle gelyk gemaak,
deur Hom vir hulle te reinig in die Jordaan,
terwyl Hy gebly het wat Hy was,
want Hy het Hom verheerlik.

Tweede Kanon

Eerste Ode – Toon 2
Irmos

Israel betree die golwende deining van die see
wat nou droë grond blyk te wees.
Maar die donker see het die Egiptenare se leërhoofde
heeltemal in ‘n watergraf verberg
deur die magtige krag van die Meester se regterhand.
Troparia

Refrein:      Eer aan U, ons God, eer aan U.

Israel betree die golwende deining van die see
wat nou droë grond blyk te wees.
Maar die donker see het die Egiptenare se leërhoofde
heeltemal in ‘n watergraf verberg
deur die magtige krag van die Meester se regterhand.

Eer aan die Vader en aan die Seun en aan die Heilige Gees.

Nadat die ligbrengende daeraad nou uit die woestyn
by die strome van die Jordaan aan sterwelinge verskyn het,
het U, die Koning van die son, u hoof gebuig voor hom,
om die hoof van die mensegeslag te ontruk aan die land van die duisternis,
en die hele skepping te reinig van alle smet.

Nou en altyd en tot in ewigheid. Amen

O Woord wat sonder begin is,
U maak hom wat deur dwaling bedorwe geraak het, nuut,
waar hy saam met U in die strome begrawe is,
toe U op onsegbare wyse
van die Vader hierdie magtige getuienis ontvang,
en Hy die Godspraak lewer:
“Dit is my geliefde Seun, deur sy Natuur aan My gelyk”.

Kanon van die Voorloper – Toon 2 (moet nog vertaal word)

Katawasia

Die Here wat magtig is in die stryd
                                          7


het die diepte van die see blootgelê
en Hy voer wat Syne is oor droë grond,
terwyl Hy die vyande daarin verswelg,
want Hy is verheerlik.

Eerste Kanon

Derde Ode – Toon 2
Irmos

Die Heer wat krag aan ons konings verleen,
en die horing van sy gesalfdes verhef,
word gebore uit die Maagd en kom na die Doop.
Laat ons gelowiges daarom uitroep:
“Niemand is heilig soos ons God,
en niemand is regverdig, buiten U nie, o Heer.”

Refrein:     Eer aan U, ons God, eer aan U.

Verheug jou uitermate op hierdie dag,
o Kerk van Christus, wat voorheen onvrugbaar en kinderloos was,
want deur water en die Gees is kinders vir jou gebore wat met geloof uitroep:
“Niemand is heilig soos ons God,
en niemand is regverdig, buiten U nie, o Heer.”

Refrein:     Eer aan U, ons God, eer aan U.

Die Voorloper roep met ‘n groot stem uit in die woestyn:
“Berei die weg van Christus voor en maak die paaie van ons God reguit,
en roep uit met geloof:
“Niemand is heilig soos ons God,
en niemand is regverdig, buiten U nie, o Heer.”

Tweede Kanon

Derde Ode
Irmos

Ons almal wat bevry is uit die strikke van oudsher,
asook van vraatsugtige leeus, waarvan die tande verbrysel is,
laat ons ons verheug en ons monde oopmaak,
om met woorde ‘n melodie vir die Woord te vleg,
wat daarin ‘n welbehae het om ons gawes te skenk.

Refrein:     Eer aan U, ons God, eer aan U.

Ons almal wat bevry is uit die strikke van oudsher,
asook van vraatsugtige leeus, waarvan die tande verbrysel is,
laat ons ons verheug en ons monde oopmaak,
                                         8


om met woorde ‘n melodie vir die Woord te vleg,
wat daarin ‘n welbehae het om ons gawes te skenk.

Eer aan die Vader en aan die Seun en aan die Heilige Gees.

Hy wat eens in die gedaante van 'n boosaardige gedierte
die dood in die skepping geplant het,
word nou verblind deur die Koms in die vlees.
En toe hy die Meester, die stralende Daeraad aanval,
het hy daardeur sy eie allervyandige kop gekloof.

Nou en altyd en tot in ewigheid. Amen.

Die Meester trek die deur God geskape mensenatuur na Hom,
nadat dit verwar is deur die bevele van die maag, die tiran.
Hy gee dit wedergeboorte deur die herskepping van aardbewoners,
en verrig daardeur sy heerlikste werk:
want Hy het gekom om dit te beskerm.

Kanon van die Voorloper (wat nog vertaal moet word)

Katawasia

Die Heer wat krag verleen aan ons konings,
en die horing van sy gesalfdes verhef,
word gebore uit die Maagd en kom na die Doop.
Laat ons gelowiges daarom uitroep:
“Niemand is heilig soos ons God,
en niemand is regverdig, buiten U nie, o Heer.”

             DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
             heiliges gedenk, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester     Want U is ons God, en tot U stuur ons die lof omhoog, tot die Vader en
             die Seun en die Heilige Gees, nou en altyd en tot in ewigheid.
                                         9



Volk         Amen.

Kathisma - Toon 1

Die groot reëns het in die vlees na die rivierstrome gekom,
in sy begeerte om gedoop te word.
Tot Hom het die Heilige Voorloper ontsteld gespreek:
“Hoe kan ek U wat hoegenaamd geen onreinheid het nie, doop?
Hoe kan ek my hand uitstrek na u hoof,
dit waarvoor die heelal sidder?”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4

Die onbegryplike God het uit vrye wil na die aarde neergedaal,
om ons ontwil vlees geword,
soos dit sy welbehae was,
en ons Verligting het hom dit laat welgeval om gedoop te word.
Daarom het die Voorloper met besieling tot Hom gespreek en uitgeroep:
“Ek waag dit nie om u hoof aan te raak nie, o Heiland,
daar ek u onbegryplikheid aanskou, o Heer,
U wat alles tot ons voordeel bestier het, o Woord.
Eer aan U.”

Eerste Kanon

Vierde Ode – Toon 2
Irmos

Hy het u stem gehoor, o Heer, hy van wie U gesê het:
"Die stem van een wat roep in die woestyn,"
toe U bo die baie waters gedreun en van u Seun getuig het.
Vervul van die Gees wat toe teenwoordig was,
het hy uitgeroep:
"U is die Christus, God se Wysheid en Krag.”

Refrein:     Eer aan U, ons God, eer aan U.

“Wie het al ooit gesien,” roep die Herout,
dat die son homself was, daar dit van nature stralend is?
Hoe moet ek U was in die waters,
U, die afskynsel van die heerlikheid
die afdruksel van die ewige Vader?
Hoe kan ek, wat hooi is, die vuur van u Godheid aanraak?
Want U is die Christus, God se Wysheid en Krag.”

Refrein:     Eer aan U, ons God, eer aan U.
                                         10



Moses het die Goddelike vroomheid wat hy gehad het, getoon,
toe hy U ontmoet het,
want toe hy merk dat U hom uit die braambos roep,
het hy onmiddellik sy oë afgewend.
Maar hoe sou ek U dan openlik aankyk,
of hoe sou ek my hand op U kon lê?
Want U is die Christus, God se Wysheid en Krag.

Refrein:     Eer aan U, ons God, eer aan U.

Hoewel ek 'n verstandige siel het en met rede vereer is,
laat ek die eerbied van die lewelose skepsels betoon:
Want as ek U sou doop,
sal die berg wat met vuur rook, my aankla,
asook die see wat weerskante toe vlug
en hierdie Jordaan wat agteruitgewyk het.
Want U is die Christus, God se Wysheid en Krag.

Tweede Kanon

Vierde Ode – Toon 2
Irmos

Gesuiwer deur die vuur van die mistieke aanskoue,
besing die Profeet die vernuwing van sterwelinge,
en verhef sy stem wat deur die Gees bespeel word
waar dit dui op die vleeswording van die onsegbare Woord,
deur Wie die mag van maghebbers verbrysel is.

Refrein:     Eer aan U, ons God, eer aan U.

Heeltemal stralende Woord van die Vader,
wat gestuur is om die bose skemertoestand van die nag te verdryf,
U kom om die sondes van die sterflikes uit te ruk,
en om deur u doop, o Geluksalige,
stralende kinders saam met U op te trek uit die strome van die Jordaan.

Eer aan die Vader en aan die Seun en aan die Heilige Gees.

Toe hy die alomberoemde Woord Self aanskou,
het die Herout duidelik tot die skepping geroep:
"Hy het vóór my bestaan, ofskoon Hy my volg in die vlees.
Gelykvormig aan ons het Hy in goddelike Krag voortgestraal,
om ons allerhaatlike sonde te vernietig."

Nou en altyd en tot in ewigheid. Amen.

Om ons na die hierdie lewegewende weide te bring,
gaan God die Woord op jag,
                                        11


bestorm Hy die drake se lêplekke,
en werp Hy die ongenaakbare strikke neer,
en deur hom wat ons geslag in die hiel tref heeltemal gevange te neem,
verlos Hy die skepping.

Kanon van die Voorloper – Toon 2 (wat nog vertaal moet word)

Katawasia

Hy het u stem gehoor, o Heer, hy van wie U gesê het:
"Die stem van een wat roep in die woestyn,"
toe U bo die baie waters gedreun en van u Seun getuig het.
Vervul van die Gees wat toe teenwoordig was,
het hy uitgeroep:
"U is die Christus, God se Wysheid en Krag.”

Eerste Kanon

Vyfde Ode – Toon 2
Irmos

Jesus, die Leidsman van die Lewe, het gekom
om die veroordeling van Adam, die eersgeskapene, op te hef
En hoewel Hy as God nie reiniging nodig het nie,
word Hy ten behoewe van die gevallene gereinig in die Jordaan,
waarin Hy ook die vyandskap dood
en die vrede wat alle verstand te bowe gaan, skenk.

Refrein:     Eer aan U, ons God, eer aan U.

Toe ‘n ontelbare skare mense byeenkom om deur Johannes gedoop te word,
het hy in hul midde gestaan en die aanwesiges toegspreek:
"Wie het julle, ongehoorsames, geleer om die komende toorn te ontwyk?
Bring waardige vrugte vir Christus voort,
want Hy is nou aanwesig en Hy skenk vrede."

Refrein:     Eer aan U, ons God, eer aan U.

Die Landbouer en Skepper staan in ons midde
en gaan gevolglik by almal se harte in.
Hy hanteer die wan en met die opperste wysheid sif Hy dorsvloer van die hele
wêreld:
Hy verbrand wat onvrugbaar is,
en skenk die ewige lewe aan hulle wat vrug dra.

Tweede Kanon

Vyfde Ode – Toon 2
Irmos
                                         12


Deur die reiniging van Gees,
gewas van die gif van die donker, smerige vyand,
is ons geanker op ‘n nuwe weg vry van dwaling,
wat lei na ontoeganklike vreugde,
alleen toeganklik vir hulle wat God met Homself versoen het.

Refrein:     Eer aan U, ons God, eer aan U.

Herhaal: Deur die reiniging van Gees…

Eer aan die Vader en aan die Seun en aan die Heilige Gees.

Nou dat Hy hom, wat Hy met sy vingers gemaak het,
in die duister van misstappe, in onontkombare strikke, sien,
hef die Skepper hom op en plaas hom op sy skouers;
en nou was Hy in die oorvloedige kolke die ou smaad van Adam se
krankheid van hom af.

Nou en altyd en tot in ewigheid. Amen.

Laat ons ons ywerig en met eerbied haas
na die reine fonteine van die reddende stroom,
en die Woord aanskou wat ons vir die dors na God drank uit ‘n suiwer bron bied,
en sagkens die siekte van die wêreld genees.

Kanon van die Voorloper – Toon 2 (wat nog vertaal moet word)

Katawasia

Jesus, die Leidsman van die Lewe, het gekom
om die veroordeling van Adam, die eersgeskapene, op te hef
En hoewel Hy as God nie reiniging nodig het nie,
word Hy ten behoewe van die gevallene gereinig in die Jordaan,
waarin Hy ook die vyandskap dood
en die vrede wat alle verstand te bowe gaan, skenk.

Eerste Kanon

Sesde Ode – Toon 2
Irmos

Die stem van die Woord, die lamp van die Lig,
die Môrester, die Voorloper van die Son,
roep in die woestyn alle volke toe:
"Bekeer julle en laat julle reinig;
want kyk, Christus is nou hier,
Hy wat die wêreld uit die bederf verlos."

Refrein:     Eer aan U, ons God, eer aan U.
                                         13


Sonder verandering gebore uit God die Vader,
neem die Christus sonder smet vlees aan uit die Maagd,
om die aardgeborenes uit hul dwaling te bevry.
Dit is onmoontlik, so leer die Voorloper, om sy skoenriem los te maak,
naamlik die verbinding tussen die Woord en ons.

Refrein:     Eer aan U, ons God, eer aan U.

In die uiteindelike vuur doop Christus hulle wat ongehoorsaam is,
en nie insien dat Hy God is nie.
Maar in die Gees, deur middel van die water,
hernuwe Hy in genade hulle wat sy Godheid erken,
deur hulle van hul sondes te bevry.

Tweede Kanon

Sesde Ode – Toon 2
Irmos

Met 'n stem vol vreugde kondig die Vader sy Geliefde,
wat Hy uit sy skoot voortgebring het, aan:
"Dit," sê Hy, "is waarlik My Seun, een in wese met My,
wat ligstralend voortgekom het uit die mensegeslag,
sowel my lewende Woord, as ‘n sterweling deur my Voorsienigheid."

Refrein:     Eer aan U, ons God, eer aan U.

Herhaal:     Met 'n stem vol vreugde kondig die Vader sy Geliefde…

Eer aan die Vader en aan die Seun en aan die Heilige Gees.

Uit die seemonster het die Profeet,
wat op vreemde wyse drie nagte in sy ingewande versmag het,
weer te voorskyn gekom
en die verlossing van die moordende draak
deur wedergeboorte aan die einde van die tye
vooraf bekend gemaak.

Nou en altyd en tot in ewigheid. Amen.

Die stralende poorte van die Stad gaan oop
en die Ingewydene sien hoe die Gees wat uit die Vader voortkom
en rus op die volkome smettelose Woord,
op onsegbare wyse neerdaal soos 'n duif;
en hy roep die volk op om hulle na die Meester te haas.

Kanon van die Voorloper – Toon 2 (wat nog vertaal moet word)

Katawasia
                                         14




Die stem van die Woord, die lamp van die Lig,
die Môrester, die Voorloper van die Son,
roep in die woestyn alle volke toe:
"Bekeer julle en laat julle reinig;
want kyk, Christus is nou hier,
Hy wat die wêreld uit die bederf verlos."

             DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
             heiliges gedenk, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester     Want U is die Vredevors en die Redder van ons siele, en tot U stuur
             ons die lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Kontakion – Toon 6

Uit vrees vir u liggaamlike teenwoordigheid,
het die Jordaan verskrik omgedraai,
en terwyl Johannes sy geestelike diens vervul,
het hy hom in angs teruggetrek.
Die Engele-ordes was verbaas
toe hulle sien hoe U in die strome in die vlees gedoop word
en almal wat in duisternis verkeer het, is verlig,
terwyl hulle U besing wat verskyn en alles verlig het.

Ikos

Aan Adam wat in Eden verblind is, het die Son in Bethlehem verskyn,
sy oë geopen en hulle met die waters van die Jordaan gewas.
Die onblusbare Lig het oor hom wat verdonker en verduister is, opgegaan.
Nou is dit nie meer vir hom nag nie, maar alles is dag.
                                          15


Om sy ontwil het dit vroegoggend gebeur,
want soos geskrywe is, dit was vroegaand toe hy hom verberg het.
Hy het die Daeraad gevind wat hom opwek.
Hy wat teen die aand se kant geval het, is van die duisternis bevry,
en hy het die Oggendlig bereik wat verskyn en alles verlig het.

Sinaksarion

Op die 7de van vandeesmaand, die Sinaksis van die Heilige, glorieryke Profeet,
Voorloper en Doper Johannes. Daarmee val ook saam die verplasing van sy
aleerwaardige en heilige Hand na die Koninklike stad.

Verse.        Hoe kan my tong u tog prys, o Herout,
              u van wie die tong van Christus sê dat niemand van die aardgeborenes
              groter is nie?

              Die Gedagtenis aan die beroemde Voorloper het die sewende te beurt
              geval.

Deur die gebede van u Voorloper, o Christus ons God, ontferm U oor ons en red
ons. Amen.

Eerste Kanon

Sewende Ode – Toon 2

Irmos

‘n Suisende bries vol dou en die neerdaling van die Engel van God
het die vrome Jongelinge ongedeerd bewaar
waar hulle in die vuuroond verkeer het.
Daarom het hulle, waar hulle in die vlam verkwik word,
dankbaar gesing:
“O Hooggeprese Heer, en God van ons Vaders, lofwaardig is U.”

Refrein:      Eer aan U, ons God, eer aan U.

Soos in die hemel het die Magte van die Engele
met vrees en verwondering by die Jordaan gestaan,
terwyl hulle so ‘n groot selfvernedering van God aanskou,
hoe Hy wat die waters van die uitspansel vashou,
met ‘n liggaam beklee in die water staan,
Hy die God van ons Vaders.

Refrein:      Eer aan U, ons God, eer aan U.

Eens het die wolk en die see die wonder van die goddelike Doop voorafgebeeld.
Die volk is eens tydens die Uittog daarin gedoop deur die Gewer van die Wet.
Die see was die voorafbeelding van die water,
en die wolk van die Gees.
                                           16


Terwyl ons deur beide vervolmaak word, roep ons:
“Lofwaardig is U, die God van ons Vaders.”

Refrein:      Eer aan U, ons God, eer aan U.

Laat ons almal, die gelowiges, nimmerswygend saam met die Engele
Hom as God prys en verheerlik
in Wie ons die inisiasie ontvang het:
Vader, Seun en Heilige Gees,
want dit is ‘n Drie-eenheid, eenwesentlik in Persone,
één God, tot Wie ons sing:
“Lofwaardig is U, Heer en God van ons Vaders.”

Tweede Kanon

Sewende Ode – Toon 2
Irmos

Hy wat die hoë vlam van die vuuroond gestil het,
wat die vrome Jongelinge omgeef het,
het die koppe van die drake in die rivier verbrand.
En deur die dou van die Gees
was Hy heel die hardnekkige newel van die sonde weg.

Refrein: Eer aan U, ons God, eer aan U.

U het die hewige Assiriese vlam wat u voorafbeeld, gestuit,
toe dit verander is in dou.
Daarom het U U nou met water beklee, o Christus,
wat die allerbose Vernieler verbrand
wat hom daar verborge hou
en ons roep tot die weg van die bederf.

Eer aan die Vader en aan die Seun en aan die Heilige Gees.

Eens toe die Jordaan verdeel is,
het die Israelitiese volk deur die nou strook getrek.
wat afbeeld hoe U, die Almagtige,
nou haastig die skepping die strome in dra,
na die onveranderlike, beter weg .

Nou en altyd en tot in ewigheid. Amen.

Ons weet dat U aan die begin die allesvernietigende vloed
tot die jammerlike ondergang van alles laat kom het.
- O watter uiters groot en vreemde dinge openbaar U nie -
maar ook dat U, o Christus, nou die sonde verdrink het,
vir die geluk en die heil van sterwelinge.

Kanon van die Voorloper – Toon 2 (wat nog vertaal moet word)
                                          17


Katawasia

‘n Suisende bries vol dou en die neerdaling van die Engel van God
het die vrome Jongelinge ongedeerd bewaar
waar hulle in die vuuroond verkeer het.
Daarom het hulle, waar hulle in die vlam verkwik word,
dankbaar gesing:
“O Hooggeprese Heer, en God van ons Vaders, lofwaardig is U.”

Eerste Kanon

Agste Ode – Toon 2

Irmos

Toe die vuuroond van Babilon dou opwel,
het dit op ‘n sonderlinge Misterie gedui:
hoe die Jordaan in sy strome die onstoflike vuur sou ontvang
en die Skepper wat in die vlees gedoop word, sou bedek,
Hom wat die volke loof,
en verhef tot in alle ewigheid.

Refrein:     Eer aan U, ons God, eer aan U.

"Werp alle vrees van jou af," het die Verlosser vir die Voorloper gesê;
"gehoorsaam My en kom na My, want Ek is van nature goed.
Lê jou neer by my opdrag en doop My wat wat Myself verneder het,
wat die volke loof en verhef tot in alle ewigheid."

Refrein:     Eer aan U, ons God, eer aan U.

Toe die Doper die woorde van die Meester hoor,
het hy sidderend die hand uitgestrek;
nietemin, toe hy die hoof van sy Skepper aanraak,
het hy tot die Gedoopte uitgeroep:
"Heilig my, want U is my God,
wat die volke loof en verhef tot in alle ewigheid."

Refrein:     Eer aan U, ons God, eer aan U.

Die Drie-eenheid is in die Jordaan geopenbaar,
want dít was die transendente Goddelike natuur:
Die Vader het gespreek:
"Hý wat gedoop word, is My geliefde Seun."
en die Heilige Gees was by die aan Hom gelyke,
wat die volke loof en verhef tot in alle ewigheid.

Tweede Kanon

Agste Ode – Toon 2
Irmos
                                           18



Die skepping ontdek dat dit vry geword het.
Die mense wat eens in die duister was, word kinders van die Lig.
Slegs die vors van die duisternis kla.
Laat die voorheen rampsalige erfdeel onder die volke,
nou met oorgawe Hom loof wat die oorsaak hiervan is.

Refrein:      Eer aan U, ons God, eer aan U.

Herhaal: Die skepping ontdek dat dit vry geword het….

Ons loof die Vader en die Seun en die Heilige Gees, die Here.

Die drie Godvresendes,
wat te midde van die vlam bedou is,
toon duidelik hoe die allerhoogste Natuur
wat seer helder straal in drievoudige Heiligheid,
deur sy omgang met sterflikes op gepaste wyse,
in rein water die hele dodelike dwaling verbrand.

Nou en altyd en tot in ewigheid

Laat heel die aardse natuur hom met wit beklee
nou dat dit vanuit sy val uit die hemel opgehef is.
Want in die vloeiende strome skoongewas
deur die Woord waardeur alles byeengehou is,
en stralend gereinig,
het dit die vroeëre misstappe ontvlug.

Kanon van die Voorloper – Toon 2 (wat nog vertaal moet word)

Ons prys, loof en aanbid die Here, en besing en verhef Hom tot in ewigheid.

Katawasia

Toe die vuuroond van Babilon dou opwel,
het dit op ‘n sonderlinge Misterie gedui:
hoe die Jordaan in sy strome die onstoflike vuur sou ontvang
en die Skepper wat in die vlees gedoop word, sou bedek,
Hom wat die volke loof,
en verhef tot in alle ewigheid.

Diaken*       Ons vereer die Theotokos en Moeder van die Lig met liedere en
              verheerlik haar.

In plaas van die “My siel maak die Here groot” die Negende Ode van beide die
Kanons van die Fees, en wel soos volg:

Voor die Irmos en elke troparion word ‘n megalinarion gesing:

Verheerlik haar, o my siel, wat eerbiedwaardiger as die hemelse leërskare is.
                                         19



Irmos

Geen tong kan u na waarde prys nie,
selfs ‘n bo-aardse gees duisel oor hoe om u te besing, o Theotokos.
Nietemin, daar u goed is, neem ons geloof aan,
want u ken ons deur God ingegewe liefde.
Want u is die beskermster van Christene.
Ons verheerlik u.

Megalinarion: Verhef, my siel, Hom wat na die Jordaan gekom het om gedoop
              te word.

O Dawid, kom in die Gees na hulle wat verlig word
en sing en sê: "Nader nou in die geloof tot God en word verlig;
Hierdie arme naamlik Adam in sy val, het geroep,
en die Here het hom verhoor,
toe Hy gekom het en in die strome van die Jordaan die bedorwene weer nuut
gemaak het."

Megalinarion: Verhef, my siel, Hom wat die Doop ontvang het uit die hand van
              die Voorloper.

Jesája sê: "Was julle, reinig julle,
neem julle booshede voor die oë van die Here weg:
julle wat dors, nader die lewende water,
want Christus sal hulle wat hulle met geloof na Hom haas
met water wat nuut maak, besprinkel
en Hy doop in die Gees vir die lewe wat nie oud word nie.

Megalinarion: Verhef my siel, Hom wat die getuienis van die stem van die
             Vader ontvang het.

Gelowiges, laat ons ons deur genade en die seël bewaar.
Want soos die Hebreërs eens aan die vernietiging ontkom het,
omdat hul deurposte met bloed geverf is,
sal die hierdie Goddelike bad van die Wedergeboorte vir ons so 'n uittog wees,
waarna ons die nimmertanende Lig van die Drie-eenheid sal aanskou.

Megalinarion: Vandag buig die Meester die hoof onder die hand van die
              Voorloper.

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons u, soos gepas, as weldoener toe,
terwyl ons as gawe ‘n lied van danksegging bring.

Megalinarion: Vandag doop Johannes die Meester in die strome van die
              Jordaan.
                                         20



O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons u, soos gepas, as weldoener toe,
terwyl ons as gawe ‘n lied van danksegging bring.

Eer aan die Vader en aan die Seun en aan die Heilige Gees.

Megalinarion: Verhef, my siel, die Mag van die ondeelbare Godheid in Drie
              Persone.

Ons weet dat wat aan Moses getoon is in die braambos,
hier volgens wonderbare bevel tot vervulling gekom het:
want soos wat die Maagd wat die Vuur dra, behoue gebly het
toe sy die ligbrengende Weldoener gebaar het,
so ook die strome van die Jordaan wat Hom opgeneem het.

Nou en altyd en tot in ewigheid. Amen.

Megalinarion: Verhef, my siel, haar wat ons van die vloek bevry het.

O Koning wat sonder begin is,
deur die gemeenskap van die Gees
salf en vervolmaak U ons menslike natuur.
U suiwer dit in die smettelose golwe,
en seëvierend oor die trotse mag van die duisternis,
bring U dit nou oor in 'n lewe sonder einde.

Kanon van die Voorloper - Toon 2
Irmos

Die stem van die Voorloper uit die wildernis toon die Woord aan
wat liggaamlik onder ons kom woon het
en met vreugde berei hy hom voor om Hom wat aanwesig is, te doop,
Hy wat ons siele deur geloof van die sonde reinig.

Refrein: O Doper van Christus, bid vir ons

Genade en die Wet het jou duidelik as eerwaardige middelaar daargestel,
wat die een verseël en die ander inlui,
jy wat deur die Woord bo al die Profete geëer word,
en wat nou bo die sigbare heengegaan het, o Aleerwaardige.

Eer aan die Vader en aan die Seun en aan die Heilige Gees.

Hy wat ‘n lewe wat met dié van die liggaamloses wedywer, getoon het,
verheug hom saam met die Engelekore
en waar hy by die troon van die Meester staan, verheug hy hom,
terwyl hy om vergifnis en verlossing smeek vir hulle wat hom loof.
                                          21



Nou en altyd en tot in ewigheid. Amen.

In sy goedhartigheid word die Verlosser van almal ‘n mens
en Hy wat van nature Mensliewend is,
aanvaar om die mensdom ontwil
in sy mensliewendheid ‘n geboorte in die vlees
uit u maagdelike skoot, o allersalige Moeder van God.

Katawasia

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons u, soos gepas, as weldoener toe,
terwyl ons as gawe ‘n lied van danksegging bring.

Eksapostilarion vir die Voorloper – Toon 2

Die Meester het jou as Profeet wat hoër as die Profete is, verklaar,
groter as almal wat uit vroue gebore is.
Want Hom wat al die Profete en die Wet vooraf verkondig het,
naamlik Christus, het jy in die vlees gesien,
en deur Hom te doop,
is jy as eerbiedwaardiger as almal bewys.

Van die Fees – Toon 3

Die Heiland, die genade en die waarheid,
het in die strome van die Jordaan verskyn;
en Hy het hulle verlig wat gesluimer het
in die duisternis en die skadu;
want die Ontoeganklike Lig het gekom en verskyn.

Lofpsalms – Toon 1

Lig uit Lig, het Christus ons God,
die God wat verskyn het,
oor die wêreld gestraal.
O volke, laat ons Hom aanbid.

[B]    Loof God in sy heiliges; loof Hom in die uitspansel van sy krag.

Lig uit Lig, het Christus ons God,
die God wat verskyn het,
oor die wêreld gestraal.
O volke, laat ons Hom aanbid.

[A]    Loof Hom oor sy magtige dade; loof Hom na die volheid van sy grootheid.
                                         22


Hoe sal ons, u dienaars, U na waarde loof, o Christus,
want U het ons almal hernuwe in die waters.

[B]   Loof Hom met basuingeklank, loof Hom met harp en siter.

Toe U in die Jordaan gedoop is, ons Verlosser,
het U die strome geheilig,
toe U die hand van 'n dienskneg opgelê is,
en die hartstogte van die wêreld genees het.
Groot is die misterie van u heilsbestel!
O Mensliewende Here, eer aan U.

[A]   Loof Hom met tamboeryn en koordans, loof Hom met snarespel en fluit.


Die waaragtige Lig het verskyn,
en dit skenk almal die verligting.
Christus wat bo alle reinheid is, word saam met ons gedoop.
Hy bring heiliging in die water,
en dit word 'n suiwering vir ons siele.
Wat sigbaar is, is net die aardse,
maar wat inwendig verstaan word, is hoër as die hemele.
Deur afwassing kom die verlossing, deur water die Gees;
deur onderdompeling geskied ons opgang na God.
Hoe wonderbaar, Heer, is u werke: Eer aan U.


[B]    Loof Hom met welluidende simbale, loof Hom met simbale van blydskap. Laat
alles wat asem het die Here loof.

Hy wat die hemele met wolke omhul,
omhul Hom vandag met die strome van die Jordaan.
Hy wat die sonde van die wêreld wegneem,
laat Hom met my reiniging reinig.
Hy ontvang uit die hoë die getuienis van die Gees wat aan Hom gelyk is,
daar Hy die eniggebore Seun van die Allerhoogste Vader is.
Laat ons tot Hom roep:
“Christus ons God, U het verskyn en ons gered, eer aan U.”

Eer aan die Vader en aan die Seun en aan die Heilige Gees.

Toon 6

O Doper, jy het as Boodskapper deur die barensweë van ‘n onvrugbare voortgekom,
selfs van jou doeke af die woestyn bewoon,
en jy is as seël van al die Profete geopenbaar.
Want jy is waardig geag om Hom wat hulle op baie maniere gesien
en op raaiselagtige wyse vooraf verkondig het,
in die Jordaan te doop.
                                          23


Jy het die stem van die Vader uit die hemel hoor getuig van sy Seunskap,
En jy het die Gees in die vorm van ‘n duif gesien
wat die stem tot Hom wat gedoop word, aantrek.
Maar jy wat hoër as al die Profete is,
hou tog nie op om vir ons wat getrou jou gedagtenis eer, te bid nie.

Nou en altyd en tot in ewigheid. Amen.

Toon 2

Vandag het Christus na die Jordaan gekom om gedoop te word;
vandag raak Johannes die hoof van die Meester aan.
Die Magte van die hemele was buite hulleself by die aanskoue van dié sonderlinge
misterie:
die see het dit gesien en gevlug,
die Jordaan het dit gesien en omgedraai.
En ons, die verligtes, roep uit:
“Eer aan God wat verskyn het,
en op die aarde gesien is en die wêreld verlig het.”

Die Groot Doksologie en Wegsending

Die Veranderlike vir die Goddelike Liturgie

Eerste Antifoon – Toon 2

1.    Met die uittog van Israel uit Egipte, van die huis van Jakob uit ‘n volk
      met ‘n vreemde taal, het Judea sy heilgdom geword, Israel sy
      ryksgebied. (Ps. 113:1)

      Deur die gebede van die Theotokos, o Heiland, red ons.

2.    Die see het dit gesien en gevlug, die Jordaan het agteruitgewyk. (Ps. 113:3)
3.    Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)
4.    Die aarde het gebeef voor die aangesig van die Here, voor die aangesig van
      die God van Jakob (Ps. 113:7)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

      Deur die gebede van die Theotokos, o Heiland, red ons.

Tweede Antifoon – Toon 2

1.    Ek het lief, want die Here sal die stem van my smeking hoor. (Ps. 114:1)

Red, o Seun van God, wat deur Johannes gedoop is in die Jordaan, ons wat tot
U sing: Halleluja.
                                         24


2.    Want Hy het sy oor tot my geneig; daarom sal ek Hom in my lewensdae
      aanroep. (Ps. 114:2
3.    Bande van die dood het my omring, die gevare van die Doderyk het my
      getref. (Ps. 114:3)
4.    Barmhartig is die Here en regverdig, ja ons God ontferm Hom. (Ps. 114:5)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Eniggebore Seun en Woord van God....

Derde Antifoon – Toon 1

1.     Loof die Here, want Hy is goed, want sy barmhartigheid is tot in ewigheid.
      (Ps. 117:1)

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

2.    Laat die huis van Israel nou sê dat Hy goed is, want sy barmhartigheid is tot
      in ewigheid. (Ps. 117:2)
3.    Laat almal wat die Here vrees nou sê dat Hy goed is, want sy
      barmhartigheid is tot in ewigheid. (Ps. 117:4)

Lied van die Intog – Toon 2

Geseënd is Hy wat kom in naam van die Here. Die Here is God en het aan ons
verskyn. Red, o Seun van God, wat deur Johannes gedoop is in die Jordaan, ons
wat tot U sing: Halleluja.

Apolitikion van die Fees – Toon 1

Toe U, o Heer, gedoop is in die Jordaan…

Apolitikion van die Heilige Johannes – Toon 2

Die gedagtenis van die Regverdiges word met lofliedere gevier,
maar die getuienis van die Here is genoeg vir jou, o Voorloper;
want jy het geblyk om waarlik eerbiedwaardiger as selfs die Profete te wees,
aangesien dit aan jou gegun is om in lopende water Hom te doop wat hulle verkondig
het.
Daarom het jy, na jy vir die waarheid gestry het,
jou verheug om die goeie tyding selfs aan dié in die doderyk bekend te maak;
                                           25


dat God in die vlees verskyn het,
dat Hy die sonde van die wêreld wegneem en ons sy groot barmhartigheid skenk.

Kontakion – Toon 4

U het vandag aan die wêreld verskyn
en u Lig, o Here, is as teken gegee aan ons
wat u lof met kennis besing.
U het gekom, U het verskyn,
die ontoeganklike Lig.

In plaas van “Heilige God...”

Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Het julle met Christus beklee. Halleluja.

Julle almal wat in Christus gedoop is, het julle met Christus beklee. Halleluja.

Prokimenon Toon 7 (Ps. 63:11)

Die regverdige sal bly wees in die Here, en op Hom hoop.
Vers. Verhoor my gebed, o God, wanneer ek tot U bid, red my siel van die skrik van
die vyand. (v.1)

Die Lesing uit die Handelinge van die Apostels (19:1-8)

In daardie dae, terwyl Apollos in Korinthe was, het Paulus die boonste landstreke
deurgereis en in Efese gekom; en daar het hy sommige dissipels gevind en hulle
gevra: Het julle die Heilige Gees ontvang toe julle gelowig geword het? En hulle
antwoord hom: Ons het nie eens gehoor dat daar ‘n Heilige Gees is nie. En hy vra
hulle: Met watte rdoop is julle dan gedoop? En hulle antwoord: Met die doop van
Johannes. Daarop sê Paulus: Johannes het met die doop van bekering gedoop en
aan die volk gesê dat hulle moes glo in die Een wat ná hom kom, dit is in Christus
Jesus. En toe hulle dit hoor, is hulle gedoop in die Naam van die Here Jesus. En
Paulus het hulle die hande opgelê en die Heilige Gees het op hulle gekom, en hulle
het met tale gespreek en geprofeteer. En altesaam was hulle omtrent twaalf manne.
En hy het in die sinagoge ingegaan en vrymoediglik drie maande lank met hulle
geredeneer en hulle probeer oortuig van die dinge wat die koninkryk van God
aangaan.

Halleluja - Toon 4 (Ps. 91)

Die regverdige sal bloei soos 'n palmboom; soos 'n seder op die Libanon sal hy
groei.
                                           26


Vers. Geplant in die huis van die Here, sal hulle bloei in die voorhowe van ons God.

Die lesing uit die Heilige Evangelie volgens Johannes (1:29-34)

En in daadie tyd sien Johannes Jesus na hom toe kom, en hy sê: Dáár is die Lam
van God wat die sonde van die wêreld wegneem! Dit is Hy van wie ek gesê het: Ná
my kom 'n man wat voor my geword het, want hy was eerder as ek. En ek het Hom
nie geken nie; maar dat Hy aan Israel openbaar sou word, daarom het ek gekom en
met water gedoop. En Johannes het getuig en gesê: Ek het die Gees soos 'n duif uit
die hemel sien neerdaal, en Hy het op Hom gebly. En ek het Hom nie geken nie.
Maar Hy wat my gestuur het om met water te doop, Hy het aan my gesê: Op wie jy
die Gees sien neerdaal en op Hom bly, dit Hy wat wat met die Heilige Gees doop.
En ek het gesien en getuig dat Hy die Seun van God is.

In plaas van “Dit is waarlik gepas...” – Toon 2

Verhef, my siel, haar wat ons van die vloek bevry het.

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons u, soos gepas, as weldoener toe,
terwyl ons as gawe ‘n lied van danksegging bring.

Kommunielied

Die reddende Genade van God het aan alle mense verskyn. Halleluja.

Die regverdige sal in ewige gedagtenis wees, hy sal nie slegte tyding vrees nie.
Halleluja. (Ps. 111:7)

In plaas van “Ons het die ware lig aanskou”

Toe U, o Heer, gedoop is in die Jordaan…

Wegsending

Mag Hy wat Hom, ter wille van ons verlossing, verwerdig het om deur Johannes in
die Jordaan gedoop te word, Christus ons ware God...
