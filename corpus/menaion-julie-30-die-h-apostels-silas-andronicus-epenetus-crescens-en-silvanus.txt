                                          1


Menaion Julie 30 Die H. Apostels van die Sewentig, Silas, Andronicus,
Epenetus, Crescens en Silvanus.

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 4

Deur die weerligstrale van die Gees verlig,
het julle as alwyse Apostels van die Woord,
die uithoeke van die aarde deurloop,
die gelowiges verlig,
en die duisternis van die diepte van onkunde verminder.
Daarom vier ons vandag met vreugde
jul heilige, ligdraende gedagtenis
en verwerf ons heiliging vir onsself.

As wolke het julle al die eindes van die aarde
met hemelse reën besprinkel
en die siele van gelowiges deur Goddelike genade bevogtig;
julle het die aaklige onkruid van goddeloosheid verstik
en mense se siele vrugdraend gemaak.
Daarom eer ons julle met lof, o salige Apostels.

Daar ons byeengekom het,
laat ons met geloof die alleredele Silas eer en salig noem,
asook Andronicus, Epenetus en Crescens,
en laat ons saam met hulle ook Silvanus met liefde eer,
die heroute van die geloof,
wat strome genesinge uitgiet
en deur die Goddelike Gees
die aanslae van allerlei hartstogte vernietig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

O Alheilige Bruid van God,
verlos my nederige siel van veroordeling en my aaklige oortredinge,
bevry my deur u gebede van die dood,
en skenk my voor die einde
om op die oordeelsdag,
deur bekering gereinig en deur ‘n stortvloed trane,
die regverdiging te bekom wat die skares Heiliges bereik het.

Of die Kruistheotokion (op Dinsdag- en Donderdagaande) – Toon 4

O alonbevlekte ooilam wat die onskuldige lam gebaar het,
                                         2


Hy wat gekom het om die sonde van die hele wêreld deur sy eie bloed te genees,
wat vir ons geslag is en alles lewend maak,
beklee u my wat ontdaan is van Goddelike onverganklikheid
met die kleed van Goddelike genade,
met die wol van u Seun.

Apolitikion – Toon 3

O Heilige Apostels,
bid tot die barmhartige God,
dat Hy vergewing van oortredinge
aan siele sal skenk.


Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4

Daar julle as die grootste sterre
reggelowig die wêreld
met die strale van reggelowigheid verlig,
word julle tot in ewigheid verheerlik,
o wonderdoenende Apostels van die Heer.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Strek u onbevlekte arms uit, o Maagdelike Moeder,
en beskut hulle wat hul vertroue in u gestel het
en wat tot u Seun uitroep:
“O Christus, skenk u barmhartighede aan almal.”

Of die Kruistheotokion (op Woensdag- en Vrydagoggende) – Toon 4

Toe u u Seun aan die Kruishout opgehang sien, o Alreine,
is u deur innige moederlike medelye verskeur
en het u jammerlik uitgeroep: “Wee my!
Hoe het U, my tydlose lig, ondergegaan?”

Sinaksarion


Op die 30ste van vandeesmaand, die Gedagtenis aan die Heilige Apostels van die
Sewentig, Silas, Silvanus, Crescens, Epenetus en Andronicus.

Verse.        Laat Epenetus, Crescens, Silvanus,
              Silas en Andronicus saam geprys word.
                                          3



             Op die 30ste het God se vyf ingewydenes die lewe verlaat.

Op dieselfde dag die Gedagtenis aan die Heilige Martelares Julitta van Caesarea.

Deur hul heilige gebede, o God, ontferm U oor ons. Amen.

Vir die Eksapostilaria en Apostiga van die Lofpsalms, die gesange uit die Oktoig.

Die res van die Mettediens en die Wegsending.
