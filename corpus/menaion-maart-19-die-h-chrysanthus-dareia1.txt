                                          1


Menaion Maart 19 Die H. Martelare Chrysanthos en Dareia van Athene
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 4
Daar jy die verligting van Godskennis ontvang het,
is die oë van jou hart verlig, o Wyse,
het jy op verstandige wyse die duisternis van dwaling versaak
en Christus, die Heer van almal, wat vlees aangeneem het, bely.
Daardeur versterk, o algeprese Chrysanthos,
is jy in die krag van die Gees as verhewe bo folteringe bewys.

Jy het die verleidinge van die vyand
en die drange na genot as spinnerakke beskou,
die donker inperking stralend met Goddelike lig verduur
en is met ‘n welriekende geestelike geur vervul
waar jy in die slyk gestaan het.
En soos ‘n alleredele bruidsgesel
het jy haar wat daarna gestreef het om met jou fout te vind
as ‘n onskuldige bruid na Christus gebring.

Jy is deur ‘n allersoete verlange na jou Skepper verwond,
het jou volledig van die goddeloosheid van dwaling afgekeer
en die Goddelike bruilofsaal binnegegaan,
verloof aan Christus deur die vele folteringe van jou liggaam,
o roemryke Dareia, heilige vat van die Gees,
tooisel van Stryders en sieraad van Maagde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4
Ek lê op die bed van my onverskilligheid, o Al-onskuldige Theotokos,
ek bring my lewe ligsinning deur
en vrees die tyd van my einde
dat die albose slang my ellendige siel soos ‘n meedoënlose leeu sal verskeur.
Wek my daarom deur u goedheid betyds, voor die einde, tot bekering op.

Of die Kruistheotokion (op Dinsdag- en Donderdagaande) - Toon 4
Toe die alreine Meesteres Christus sterwend sien
waar Hy die bedrieër dood,
het sy Hom as Meester beween
wat uit haar lendene voortgekom het.
Sy het haar oor sy lankmoedigheid verwonder en uitgeroep:
“My allergeliefde Kind, vergeet nie u diensmaagd nie,
rek nie my neerslagtigheid uit nie, o Mensliewende.”
                                         2


Apolitikion – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.



Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 3

Jy het na die skoonste prag verlang,
die sierade wat gesien kan word, oortref
en deur jou goue woorde, o salige Martelaar Chrysanthos,
die glorieryke Dareia vir Christus gewin,
sy wat die stryd volbring en die tiranne beskaam het.
Dink saam met haar aan ons almal
wat jul gedagtenis met geloof vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3

As onbewerkte wingerdstok, o Maagd,
het u die allerskone druiwetros laat ontspruit
wat vir ons die verlossende wyn laat opwel
wat die siele en liggame van almal verbly.
Daarom noem ons u altyd as bron van die goeie salig
en roep ons u saam met die Engel toe:
“Verheug u, Begenadigde.”

Of die Kruistheotokion (op Woensdag- en Vrydagoggende) – Toon 3
U het deur u Kruisiging ‘n skandelike dood uit vrye wil verduur, o Medelydende.
Toe sy wat U gebaar het, U sien, o Christus,
is sy verwond en het sy gesê:
“Wee my, my Kind! Wat is die vreemde misterie?”
Wees barmhartig deur haar voorbidding, om u innige medelye ontwil,
en red die wêreld,
U wat die sonde daarvan wegneem.

Sinaksarion

Op die 19de van vandeesmaand die Gedagtenis aan die Heilige Martelare
Chrysanthos en Dareia.
                                          3



Verse.       Chrysanthos en Dareia leef in die hemel
             ook al beswyk hulle wanneer hulle lewend in die slyk gegooi word.

             Op die 19de het hulle die egpaar toegegooi.

Op dieselfde dag is die Heilige Claudius, die Volksverteenwoordiger, vervolmaak toe
hy in die see gegooi is.

Op dieselfde dag is die Heilige Martelares Ilaria, sy eggenote, deur die swaard
vervolmaak.

Op dieselfde dag is die Heilige Martelare Jason en Maurus, hul seuns, deur die
swaard vervolmaak.

Op dieselfde dag die gedagtenis aan die Heilige Martelaar Pancharius.

Op dieselfde dag is die Heilige Priester Diodorus en die Diaken Marianus
vervolmaak toe hulle in ‘n grot ingesluit is.

Deur hul heilige gebede, o God, ontferm U oor ons. Amen.
