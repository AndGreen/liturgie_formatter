                                          1


Menaion November 25 Die H. Grootmartelares Katerina

Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse, en sing 3
stigiere vir die Fees en 3 vir die Heilige Martelares.
Vir die Fees van die Tempelgang
Toon 1       (Ὢ τοῦ παραδόξου θαύµατος)
Gelowiges, laat ons vandag dans van vreugde,
en die Heer met psalms en gesange besing.
Laat ons ook sy gewyde tabernakel eer,
die besielde Ark,
wat die onomvatbare Woord omvat het;
want as ‘n kindjie in die vlees
word sy op buitengewone wyse aan God opgedra;
en die hoëpriester, Sagaria,
ontvang haar met vreugde as die woning van God.

Die lewende Tempel van die heilige Heerlikheid van Christus ons God,
die Reine, die eniggeseënde onder vroue,
word vandag opgedra in die Tempel van die Wet,
om te woon in die Heiligdom;
ook Joachim en Anna verheug hulle met haar in die gees;
en kore van maagde besing die Heer,
terwyl hulle psalms sing en sy Moeder vereer.

U is die verkondiging van die Profete,
die roem van die Apostels,
die trots van Martelare,
die hernuwing van almal op aarde,
o maagdelike Moeder van God,
want deur u is ons versoen met God.
Daarom vereer ons u intrede in die Tempel van die Here,
en met lofsang roep ons almal
wat deur u voorbidding gered word,
u, die aleerbiedwaardige,
saam met die Engel toe: “Verheug u!”
Vir die Heilige Katerina – Toon 1 (Τῶν οὐρανίων ταγµάτων)
Vandag verheug die stad Alexandrië haar,
daar dit met ywer jou windsels (swaddling clothes) in jou heilige tempel bewaar, o
Martelares.
Daarom vier ook ons reggelowig jou eerwaardige gedagtenis, Katerina.
Bid vir hulle wat jou vereer.

Laat ons nou die gedagtenis van Katerina vier,
want sy het waarlik standvastig die vyand se magte
                                          2


en die Redenaars se teenstand vernietig.
Maar, o God, red ons deur haar smekinge van die ketterye.

Verheug jou, alglorieryke, eerwaardige Martelares Katerina.
Want op die berg Sinai
waar Moses die braambos gesien het wat nie uitbrand nie,
en waarna Christus jou, sy behaaglike tabernakel, verplaas het,
bewaar Hy jou nou tot op die tyd van sy wederkoms.

Eer aan die Vader en aan die Seun en aan die Heilige Gees.
Doksastikon van die Heilige Martelares – Toon 2
Laat ons, wat die martelare liefhet, ons met vreugde haas
om tydens die fees van die Martelares Katerina, wys in God, byeen te kom,
en laat ons haar met lofsange, soos met blomme, kroon,
terwyl ons tot haar uitroep:
Verheug jou, jy wat die vermetele gepraat van die kletsende redenaars,
soos van mense wat met onkunde vervul is, weerlê het,
en hulle tot die geloof in God gelei het.
Verheug jou, jy wat uit liefde vir jou Skepper
jou liggaam aan allerhande folteringe oorgegee het,
en soos ‘n onvernietigbare aambeeld, nie neergewerp is nie.
Verheug jou, jy wat jou as vergoeding vir jou smarte
in die hemelse wonings gevestig het,
en wat ewige heerlikheid geniet.
Mag ons wat daarna verlang, en wat jou besing,
nie dié hoop prysgee nie.

Nou en altyd en tot in ewigheid. Amen.

Theotokion - Toon 8
Na u geboorte, o Bruid van God en Meesteres,
het u in die Tempel van die Here gekom
om as die Geheiligde,
in die Heilige der Heilige opgevoed te word.
Gabriël is toe na u, die al-onskuldige, gestuur,
om u voedsel te bring.
Al die hemelse Magte was verbaas om te sien
dat die Heilige Gees in u woon.
Daarom, o vlekkelose, onbesoedelde Moeder van God,
wat verheerlik word in die hemel en op aarde:
“Red ons geslag.”

Die Lesing uit die Profesie van Jesaja (43:9-14)

So spreek die Here: “Al die nasies het saam vergader, en hulle heerers sal vergader.
Wie sal hierdie dinge onder hulle verkondig of wie sal ons die dinge van die begin af
bekend maak? Laat hulle hul getuies bring, en laat hulle in die gelyk gestel word; en
laat hulle die waarheid praat. Wees júlle my getuies, en Ek is ‘n getuie, die Here
                                           3


God, en my kneg wat Ek uitverkies het, sodat julle kan weet en My kan glo en insien
dat dit EK IS--voor My was geen God nie, en ná My sal daar geeneen wees nie. Ek
is God, en daar is niemand wat red buiten Ek nie.
Ék het verkondig en verlos en berispe en daar was geen ander god onder julle nie;
en julle is my getuies, en ook Ek die Here God, dat Ek van die begin af is en dat daar
niemand is wat uit my hand wegneem nie; Ek sal werk, en wie sal dit omkeer?“ So
sê die Here God, wat ons verlos, die Heilige van Israel:

Die Lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
aanraak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging, maar
hulle verkeer in vrede. Want al is hulle volgens die waarneming van mense gestraf,
is hul verwagting vol onsterflikheid. En hoewel hulle in ‘n geringe mate getugtig is,
sal hulle groot weldade ervaar, omdat God hulle beproef het en bevind het dat hulle
Hom waardig is. Soos goud in die smeltkroes het Hy hulle getoets, en soos
heeloffers het Hy hulle aanvaar. En in die tyd van hul besoeking sal hulle vlam vat en
soos vonke deur ‘n stoppelland trek. Hulle sal nasies oordeel en oor volke heers en
die Here sal vir ewig oor hulle regeer. Hulle wat hul vertroue in Hom gestel het, sal
waarheid verstaan, en die gelowiges sal in liefde by Hom bly, want genade en
barmhartigheid is onder sy heiliges, en besoeking onder sy uitverkorenes.

Die Lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul versorging
kom van die Allerhoogste. Daarom sal hulle ‘n sierlike paleis en ‘n skone hoofband
uit die hand van die Here ontvang, want met sy regterhand sal Hy hulle beskut en
met sy arm hulle beskerm. Hy sal sy ywer as sy volle wapenrusting neem, en die
Skepping bewapen om die vyande af te weer. As borswering sal Hy Hom met
geregtigheid beklee, en ongeveinsde oordeel sal Hy as helm opsit. Hy sal heiligheid
as onoorwinlike skild neem, en streng toorn as ‘n swaard skerp maak. Die skepping
sal saam met Hom die stryd voer teen die dwases, goedgemikte weerligstrale sal
uitgaan, en sal van die wolke na hul teiken spring soos van ‘n gebuigde boog, en
haelstene gevul met toorn sal soos uit ‘n steenslinger gewerp word. Die water van
die see sal toornig teenoor hulle wees, en die riviere sal hulle meedoënloos
oorspoel. ‘n Sterk wind sal hom teen hulle opstel, en hulle soos ‘n orkaan verbrysel,
en wetteloosheid sal die hele aarde verwoes, en boosdoenery sal die trone van
heersers omverwerp. Luister, daarom, o konings, en wees verstandig en leer,
regters van die eindes van die aarde, hoor julle wat oor menigtes beskik, en trots is
op julle menigte van volke, want julle mag is deur die Here aan julle gegee, en julle
heerskappy is van die Allerhoogste.

By die Litie
Eer aan die Vader en aan die Seun en aan die Heilige Gees.
Van die Heilige Martelares – Toon 2
                                          4


O onoorwinlike Oorwinnares Katerina,
jy het jou bloed soos ‘n albasterfles met salf aan Christus jou Bruidegom geoffer,
en in ruil daarvoor ‘n onverganklike kroon van Hom ontvang, o
bewonderenswaardige.
Daarom het jy die oormoedige gepraat van die Redenaars stomp gemaak
en hulle na die kennis van God gelok,
en so het ook hulle, saam met die wyse koningin, die martelaarskroon verwerf.
Bid daarom tot Christus ons God dat ons siele gered mag word.
Nou en altyd en tot in ewigheid. Amen
Van die Fees – Toon 4
Vandag word die God-omvattende Tempel, die Theotokos,
binnegelei in die Tempel van die Here,
en Sagaria ontvang haar.
Vandag juig die Heilige der Heilige,
en die Koor van die Engele vier op mistieke wyse fees.
Laat ons ons by hulle aansluit en saam met Gabriël uitroep:
”Verheug u, Begenadigde, die Here is met u,
Hy wat groot barmhartigheid het.”

Apostiga: of die van die Fees, of die volgende stigiere van die Heilige Mercurius.
Toon 4       (Ὡς γενναῖον ἐν Μάρτυσιν)
Met die bondgenootskap van die Gees, o Oorwinnaar Mercurius,
het jy as onoorwinlike soldaat die stryd teen die teenstander gevoer,
en met die wapen van geloof ontelbare noëtiese Ethiopiërs verslaan
en ná jy jou stryd op gepaste wyse voltooi het,
is jy saam met al die Stryders gekroon,
o alsalige Grootmartelaar.

Vers. Die regverdige sal bloei soos 'n palmboom; soos 'n seder op die Libanon sal
hy groei.
‘n Engel is op bevel van die Goddelike Gees na jou gestuur
om jou wonde te genees, o bewonderenswaardige Martelaar,
en ná jy deur hom gesond gemaak is,
het jy dit verduur om op smartlike wyse deur vurige spitte deurboor te word,
gehang, uitgestrek en aan ‘n baie swaar klip vasgebind te word,
aan alle kante druipend met jou bloed.

Vers. Wat die heiliges in sy land betref, Hy het sy hele wil wonderbaar onder hulle
      gemaak.
Toe jy as soldaat in diens van ‘n aardse koning was,
o salige Godgesinde Mercurius,
en deur hom beveel is om aan die demone offers te bring,
het jy verkies om liewer folteringe te verduur en om deur vuur verbrand te word,
en deur jou geweldadige dood,
het jy jou kroondraend na Christus gehaas
en is jy by die geledere van die Martelare gevoeg,
                                         5


waar jy vir die wêreld bid.

Eer aan die Vader en aan die Seun en aan die Heilige Gees.

Doksastikon van die Heilige Martelares Katerina

Toon 2        deur Wawilas

O eerwaardige Katerina
wat in vele stryde geseëvier het,
daar jy ‘n onstoflike lewe gelei het,
het jy die goddelose regbank oormeester
en as segetekendraer daar gestaan,
wat die ligglans van God soos blomme dra
en met die krag van God beklee,
het jy die tiran se dekreet gehoon
en ‘n einde aan die kletspraatjies van die redenaars gemaak.

Nou en altyd en tot in ewigheid. Amen.

Theotokion van die Fees - Toon 6
Laat ons, die skare gelowiges,
 wat vandag byeengekom het,
op geestelike wyse feesvier
en laat ons die Diensmaagd van God, die Maagd Theotokos,
eerbiedig prys,
waar sy binnegelei word in die Tempel van die Heer.
Want sy is vooraf uitverkies uit alle geslagte,
om die woonplek te wees van Christus,
die God en Koning van die heelal.
O maagde, dra jul lampe en gaan haar vooraf.
Moeders, laat alle verdriet agter,
volg haar met vreugde en besing haar wat die Moeder van God word,
die middelares van die vreugde van die wereld.
Laat ons almal dan met vreugde
saam met die Engel “Verheug u” roep tot die Begenadigde,
wat altyd vir ons siele bid.

Apolitikion van die Fees – Toon 4

Vandag is die begin van God se welbehae,
die voorbereidende verkondiging van die verlossing van die mensdom.
In die tempel van God word die Maagd duidelik openbaar,
en vooraf verkondig sy Christus aan almal.
Laat ook ons met ‘n luide stem tot haar roep:
“Verheug u, Vervulling van die Skepper se heilsbestel.”

Eer aan die Vader en aan die Seun en aan die Heilige Gees.
                                           6


Apolitikion van die Heilige Katerina - Toon 5   (Τὸν συνάναρχον Λόγον)

Laat ons die al-loflike bruid van Christus besing,
die Heilige Katerina, beskermer van Sinai,
ons hulp en bystand,
want met die swaard van die Gees
het sy die goddeloses se spitsvondighede op deurlugtige wyse stilgemaak,
en daar sy as Martelares gekroon is,
vra sy nou om groot barmhartigheid vir almal.

Nou en altyd en tot in ewigheid. Amen.

Apolitikion van die Fees – Toon 4

Vandag is die begin van God se welbehae,
die voorbereidende verkondiging van die verlossing van die mensdom.
In die tempel van God word die Maagd duidelik openbaar,
en vooraf verkondig sy Christus aan almal.
Laat ook ons met ‘n luide stem tot haar roep:
“Verheug u, Vervulling van die Skepper se heilsbestel.”

Die Veranderlike vir die Mettediens
Ná die Eerste Psalmlesing die Kathisma van die Heilige Martelares.
Toon 1       (Τὸν τάφον σου Σωτὴρ)

Jy het onverskrokke na die stryd gegaan,
o driemaal-salige Martelares,
Christus manmoedig bely,
die goddelose, dwase tiran weerlê,
die menigte redenaars beskaam,
en jou na die hemelse wonings gehaas.
Daarom verheerlik ons jou.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Van die Fees - Toon 1      (Τὸν τάφον σου Σωτὴρ)

Die vrug van die regverdige Joachim en Anna
word as ‘n kindjie in die vlees
in die heiligdom aan God opgedra,
sy wat die voedster van ons lewe is.
Háár het die heilige Sagaria geseën.
Laat ons almal haar met geloof salig noem
as die Moeder van die Heer.

Ná die Tweede Psalmlesing die Kathisma van die Heilige Martelares.
Toon 4       (Κατεπλάγη Ἰωσὴφ)
                                          7


Deur die krag van Christus bemoedig
het die eerwaardige maagd, die wyse Katerina,
waarlik met vreugde die arena betree
en met haar standvastighed die wrede tiran
asook die hele menigte goddelose vyande oormeester,
en met blydskap en ‘n groot stem sonder ophou gesing:
“O Christus, my heerlikheid, Heiland en Redder,
ontvang U nou my gees.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Kathisma – Toon 4          (Κατεπλάγη Ἰωσὴφ)
Voor u ontvangenis, o Reine,
is u toegewy aan God,
en nou dat u op aarde gebore is,
is u, ter vervulling van u ouers se gelofte
as gawe aan Hom opgedra.
As ware tempel van God
is u wat van kleins af onskuldig is
met stralende lampe in die tempel van God gewy
en het u verskyn as ‘n vat van die ontoeganklike Goddelike lig.
Waarlik groots is u voortgang,
enige immermaagd en Bruid van God.

Ná die Polyeleos die Kathisma van die Heilige Martelares

Toon 8       (Τὸ προσταχθὲν µυστικῶς)
Die luisterryke, heilige stad van die Alexandryne
vier fees tydens jou gedagtenis, o eerwaardige Katerina,
en dit eer jou stryd wat jy edelmoedig om Christus ontwil verduur het
en met groot trots roep dit tot jou uit:
“O alwonderbare Martelares,
maagd wat in vele stryde geseëvier het,
verheug jou waar jy nou in die hemelse wonings saam met jou Skepper is.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Kathisma van die Fees – Toon 8           (Τὸ προσταχθὲν µυστικῶς)
Laat Dawid die liedskrywer jubel
en laat Joachim en Anna dans van vreugde,
want ‘n heilige het uit hulle voortgekom,
Maria die ligdraende Goddelike Lamp.
En sy verheug haar waar sy die tempel binnegaan.
Die seun van Berégja het haar gesien en geseën
en vol vreugde uitgeroep:
“Verheug u, verwondering van die hele wêreld.”
                                           8



Die eerste Antifoon van die Bedevaartsliedere oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)
Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)
Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.
Deur die Heilige Gees wel strome genade op;
dit bevogtig die hele skepping om lewe voort te bring.
Prokimenon – Toon 4

Wonderbaar is God in sy heiliges, die God van Israel. Hy sal sy volk krag en sterkte
gee. Lofwaardig is God.
Vers.         Wat die heiliges in sy land betref, ons het sy hele wil wonderbaar onder
              hulle gemaak.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige Evangelie.
              Vrede vir almal.

Volk          En vir u gees.

Priester      Die Lesing uit die heilige Evangelie volgens Matthéüs (25:1-13)
                                          9


Volk         Eer aan U, o Heer, eer aan U.

Priester     Laat ons aandag gee.

Die Here het hierdie gelykenis vertel: Dan sal die koninkryk van die hemele wees
soos tien maagde wat hulle lampe geneem en uitgegaan het om die bruidegom te
ontmoet. En vyf van hulle was verstandig en vyf dwaas. En toe die wat dwaas was,
hul lampe neem, het hulle geen olie met hulle saamgeneem nie. Maar die
verstandiges het olie in hulle kanne saam met hul lampe geneem. En terwyl die
bruidegom talm om te kom, het hulle almal vaak geword en aan die slaap geraak. En
middernag was daar ‘n geroep: Daar kom die bruidegom; gaan uit hom
tegemoet! Toe staan al daardie maagde op en maak hulle lampe gereed. En die wat
dwaas was, sê aan die verstandiges: Gee vir ons van julle olie, want ons lampe gaan
uit. Maar die verstandiges antwoord en sê: Miskien sal daar nie genoeg wees vir ons
en vir julle nie. Maar gaan liewer na die verkopers en koop vir julleself. En onderwyl
hulle gaan om te koop, het die bruidegom gekom. En die wat gereed was, het saam
met hom ingegaan na die bruilof, en die deur is gesluit. Later kom toe die ander
maagde ook en sê: Meneer, meneer, maak vir ons oop! Maar hy antwoord en sê:
Voorwaar ek sê vir julle, ek ken julle nie. Waak dan, omdat julle die dag en die uur
nie weet waarop die Seun van die mens kom nie.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel. Wend
u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
                                         10


Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Oorwinnaar, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Toon 2
O eerwaardige Katerina
wat in vele stryde geseëvier het,
daar jy ‘n onstoflike lewe gelei het,
het jy die goddelose regbank oormeester
en as segetekendraer daar gestaan,
wat die ligglans van God soos blomme dra
en met die krag van God beklee,
het jy die tiran se dekreet gehoon
en ‘n einde aan die kletspraatjies van die redenaars gemaak.

Eerste Kanon (Odes 1-8 verkort, Ode 9 volledig)
Eerste Ode – Toon 4
Irmos

Ek sal my mond oopmaak
en dit sal met die Gees vervul word,
en ek sal ‘n woord uiter tot die Koningin en Moeder;
ek sal gesien word waar ek stralend feesvier
en sal my verheug en haar Intog besing.

Derde Ode – Toon 4
Irmos
O Theotokos,
as lewende en oorvloedige bron,
versterk hulle wat in geestelike gemeenskap verenig is
en u lof besing,
en deur u eerbiedwaardige Intog,
ag hulle waardig vir krone van heerlikheid.

Kathisma van die Heilige Martelares ná die Derde Ode van die Kanon
Toon 8       Τὴν Σοφίαν καὶ Λόγον
                                          11


O al-loflike Martelares, onoorwinlik in die stryd,
daar jy die wysheid wat waarlik uit die hemel kom
deur die mond van Migael ontvang het,
het jy met jou uiterlike wysheid die redenaars verskrik
en met Goddelike wysheid die dwaling laat afneem.
Daarom het die Skepper, toe Hy jou stryd aanskou,
jou bygestaan, versterk en vir jou gesê:
“Kom na bo, want jou skatte wag hier op jou.”
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.
Van die Heilige Martelaar Mercurius – Toon 4 (Ταχὺ προκατάλαβε)
Die Martelaar Mercurius het gestry en die bedrieër beskaam,
en so ‘n standvastige gekroonde van Christus geword.
Daarom is hy nou met die hemelse kore verenig,
waar hy tereg deel het aan die ewigdurende heerlikheid.
Daarom vier ons met geloof sy heilige gedagtenis.

Nou en altyd en tot in ewigheid. Amen.
Toon 4       (Κατεπλάγη Ἰωσὴφ)
Die vlekkelose ooilam en onbesmette bruidsaal,
die Theotokos Maria,
word op sonderlinge wyse met blydskap in die huis van God ingelei.
Die Engele van God vergesel haar met vreugde
en al die Gelowiges noem haar immer salig
en sing dankbaar tot haar met ‘n luide stem:
U is ons heerlikheid en verlossing, o Alonbevlekte.

Kanon van die Fees (verkort)
Vierde Ode – Toon 4
Irmos

Toe hy die onnaspeurlike Goddelike raad
van u vleeswording uit die Maagd begryp, o Allerhoogste,
het die Profeet Hábakuk uitgeroep:
“Eer aan u mag, o Here.”

Vyfde Ode – Toon 4
Irmos

Die heelal was verwonderd
oor u eerbiedwaardige Intog.
Want u, o Maagd, wat die huwelik nie geken het nie,
het as die alerreinste tempel
in die tempel van God ingegaan
                                         12


terwyl u almal wat u besing met vrede beloon.

Sesde Ode – Toon 4
Irmos
Terwyl ons met 'n godvresende gemoed
hierdie heilige en aleerbiedwaardige fees van die Moeder van God vier,
kom laat ons hande klap
en die God wat uit haar gebore is, verheerlik.

Kontakion van die Heilige Martelares – Toon 2         (Τὰ ἄνω ζητῶν)
Hef nou deur God geïnspireer ‘n eerwaardige koordans aan,
julle wat die martelare liefhet,
en eer die alwyse Katerina,
want sy het Christus in die arena verkondig
en die slang vertrap,
daar sy die Redenaars se kennis verag het.

Ikos
Daar die Martelares van kleins af die Wysheid wat van God kom, ontvang het,
en ook al die uiterlike wysheid goed geleer het,
het sy daardeur die beweging van die elemente geleer,
die skepping wat volgens die rede is,
asook Hom wat dit van die begin deur ‘n woord gemaak het,
en het sy dag en nag aan Hom die dank opgedra.
Sy het die afgode vernietig, en ook hulle wat dit op dwase wyse aanbid,
daar sy die Redenaars se kennis verag het.

Sinaksarion
Op die 25ste van vandeesmaand die Gedagtenis aan die Heilige Grootmartelares
Katerina.
Verse.        O Katerina, sowel wys as maagd,
              en deur die swaard, ook martelares. O die edele drie!

              Op die 25ste het ‘n swaard die jong vrou en redenaar neergevel.

Op dieselfde dag is die Heilige 150 Redenaars wat deur die Heilige Katerina tot
geloof in Christus gekom het, deur vuur vervolmaak.
Op dieselfde dag is die Heilige Keiserin, die gemalin van Maxentius, deur die swaard
vervolmaak.
Op dieselfde dag is die Heilige Porfirios, die Bevelvoerder, saam met 200 soldate
deur die swaard vervolmaak.
Op dieselfde dag die Gedagtenis aan die Stryd van die Heilige Grootmartelaar
Mercurius.
                                         13


Op dieselfde dag die Gedagtenis aan ons Heilige Vader Petrus die Stille.

Op dieselfde dag is die Heilige 670 Martelare deur die swaard vervolmaak.
Deur die gebede van u Heiliges, o God, ontferm U oor ons. Amen.

Sewende Ode – Toon 4
Irmos

Die Godvresendes het nie die skepping bo die Skepper aanbid nie,
maar manmoedig die dreiging van die vuur vertrap
en met vreugde gesing:
O hoogbesonge Here en God van ons Vaders, lofwaardig is U.

Agste Ode – Toon 4
Irmos

Hoor, o reine dogter en Maagd:
“Laat Gabriël aan u die raad, van ouds en waar, van die allerhoogste,
vertel.
Wees gereed vir die ontvangs van God.
Want deur u kom die Onbevatlike onder sterwelinge woon.
Daarom verheug ek my en roep: ‘Loof die Here, alle werke van die Heer.’”

Ons prys, loof en aanbid die Here, en besing en verhef Hom tot in ewigheid.

Diaken*        Ons vereer die Theotokos en Moeder van die Lig met liedere en
               verheerlik haar.

Negende Ode – Toon 4

Megalinarion

By die aanskoue van die Ingang van die Alreine is die engele met verwondering
vervul, toe hulle sien hoe die Maagd die Heilige der Heilige betree.

Irmos
Laat geen ongewyde hand
die besielde ark van God aanraak nie,
maar laat die lippe van die gelowiges sonder ophou
die woord van die engel sing tot die Theotokos
en vol vreugde roep: “O reine Maagd,
u is waarlik verhewe bo almal.”

Megalinarion

By die aanskoue van die Ingang van die Alreine is die engele met verwondering
vervul, toe hulle sien hoe sy met heerlikheid die Heilige der Heilige betree.
                                          14


Daar u oor ‘n buitengewoon helder en suiwer skoonheid van siel beskik,
o reine Theotokos,
en u vanuit die hemel met die genade van God vervul word,
bestraal u altyd met ewige lig
hulle wat met blydskap roep: “O reine Maagd,
u is waarlik verhewe bo almal.”

Megalinarion

By die aanskoue van die Ingang van die Maagd is die engele met verwondering
vervul, toe hulle sien hoe sy op sonderlinge wyse die Heilige der Heilige betree.

U wonder oortref die krag van woorde, o reine Theotokos.
Want in u bemerk ek ‘n liggaam wat woorde te bowe gaan,
wat nie die invloed van sonde toelaat nie.
Daarom roep ek u dankbaar toe: “O reine Maagd,
u is waarlik verhewe bo almal.”

Megalinarion

O engele en mense, laat ons die Ingang van die Maagd vereer, want in heerlikheid
het sy die Heilige der Heilige betree,

Die Wet het u, o Reine, wonderbaarlik voorafgebeeld
as tabernakel en heilige kruik, as voorhangsel en staf,
en as onvernietigbare tempel en poort van God.
Daarom leer dit ons om u toe te roep: “O reine Maagd,
u is waarlik verhewe bo almal.”

Megalinarion

By die aanskoue van die Ingang van die Maagd is die engele met verwondering
vervul, toe hulle sien hoe sy op God-welgevallige wyse die Heilige der Heilige betree.

Dawid het tot eer van u gesing deur u die Dogter van die Koning te noem,
toe hy u aan die regterhand van God sien staan
in die skoonheid van die deugde en ‘n veelkleurige gewaad.
Daarom het hy profeties uitgeroep: “O reine Maagd,
u is waarlik verhewe bo almal.”

Megalinarion

O Engele, spring van vreugde saam met die Heiliges, o Maagde dans met hulle
saam, want die Diensmaagd van God het die Heilige der Heilige betree.

Salomo het vooruitgesien dat u God sou ontvang,
en het op u gesinspeel as poort van die Koning,
en as lewende, verseëlde bron,
waaruit die suiwer water voortgekom het vir ons
wat met geloof uitroep: “O reine Maagd, u is waarlik verhewe bo almal.”
                                          15



Megalinarion

O engele en mense, laat ons die Maagd met lofsange verheerlik,
want met majesteit het sy die Heilige der Heilige betree.

Mag u uit u genadegawes
my siel u stille vrede toebedeel, o Theotokos,
terwyl u lewe laat opwel vir hulle wat u na behore eer,
en self na hulle omsien, hulle beskut
en hulle bewaar om u toe te roep: “O reine Maagd,
u is waarlik verhewe bo almal.”

Eksapostilarion van die Heilige Martelares Katerina
Toon 3         (Ἐν πνεύµατι τῷ Ἱερῷ)
O Al-eerwaardige maagd Katerina,
die lof van oorwinnaars,
jy het jou vroulike ingesteldheid sterk gemaak
en deur God die Filosowe se onsin weerlê,
as synde bog en fabel,
daar jy waarlik die Al-onskuldige Moeder van God as helper bekom het.

Eksapostilarion van die Heilige Martelaar Mercurius
Toon 3         (Ἐν πνεύµατι τῷ Ἱερῷ)
Jy het die vyande slagordes
en die demone se vermetelheid finaal ten gronde gerig.
en jy het as Martelaarsgetuie van die waarheid
‘n kroon uit die hand van jou Skepper ontvang, o salige Mercurius.
En jy bewaar almal
van allerhande knellende struikelblokke van die vyand.

Theotokion van die Fees – Toon 3          (Ἐν πνεύµατι τῷ Ἱερῷ)
O Maagd Theotokos,
die binneste van die Heiligdom ontvang jou vandag
deur die hande van die Hoëpriester.
Vanaf jou derde tot jou twaalfde jaar het jy daar gebly,
deur die hande van God se Engel gevoed,
as heilige ark van Hom wat alles gevorm het.

Eksapostilarion – Toon 2
Laat ons haar, Maria, die diensmaagd van God,
wat die vergadering van Profete lank vantevore
aangekondig het, as kruik en staf en kliptafel en ongekapte berg, gelowig prys.
Want vandag word sy in die Heilige der Heilige ingebring,
om vir die Here opgevoed te word.
                                          16



Die Lofpsalms

By die Lofpsalms sing ons 3 stigiere van die Heilige Martelares, met herhaling van
die eerste.

Toon 4       (Ἔδωκας σηµείωσιν)

O al-loflike Katerina,
terwyl ons die alheilige gedagtenis aan jou eerwaardige stryd vier,
verheerlik ons met nimmerswygende stemme
Jesus, die mensliewende Heiland en Heer,
wat jou standvastige geduld gegee,
jou ‘n oorwinnaar gemaak,
en jou ‘n woord geskenk het wat die redenaars verskrik.

Herhaal: O al-loflike Katerina…

O alglorieryke Katerina,
jy is as gewillige Martelares geopenbaar,
toe jy die tiran kragtig weerlê
en die aaklige waansin van die veelgodedom
met die verligting van Godskennis en Goddelike genade neergewerp het.
Daarom het Christus, die Verlosser van ons siele,
jou as Martelares en al-onskuldige Maagd gekroon.

O alglorieryke Katerina,
ná jy jou met ywer gesuiwer het,
het jy, toe jy jou mond oopmaak, die genade van die Gees ontvang
en deur jou lewenswyse en standvastige denke
die tiranne se oormoed neergehaal.
En in plaas van die mooiheid van die liggaam
het jy die skoonheid van jou siel daargestel,
o sieraad van Stryders.

Eer aan die Vader en aan die Seun en aan die Heilige Gees.

Doksastikon – Toon 2

O eerwaardige Katerina
wat in vele stryde geseëvier het,
daar jy ‘n onstoflike lewe gelei het,
het jy die goddelose regbank oormeester
en as segetekendraer daar gestaan,
wat die ligglans van God soos blomme dra
en met die krag van God beklee,
het jy die tiran se dekreet gehoon
en ‘n einde aan die kletspraatjies van die redenaars gemaak.

Nou en altyd en tot in ewigheid. Amen.
                                          17



Theotokion - Toon 2 – deur Leo die Meester

Vandag word die al-onskuldige Maagd na die tempel gebring
om ‘n woning te word vir God
wat oor alles heers en ons hele lewe onderhou.
Vandag word die allerreinste heiligdom
soos ‘n drie-jarige versie in die Heilige der Heilige gebring.
Laat ons haar saam met die Engel toeroep .
“Verheug u, enig geseënde onder vroue.”

Die Groot Dosksologie

Die Veranderlike vir die Goddelike Liturgie

Eerste Antifoon – Toon Twee

v.1   Groot is die Here, en baie lofwaardig in die stad van ons God, in sy heilige
      berg. (Ps. 47:2 )

Deur die gebede van die Theotokos, o Heiland, red ons.

v.2   Heerlike dinge word van u gesê, o stad van God. (Ps. 86:3 )
v.3   God word in haar paleise geken, wanneer Hy haar help. (Ps.47:4)
v.4   Soos ons gehoor het, so het ons gesien in die stad van die Here van die
      leërskare, in die stad van ons God. (Ps. 47:8)

Eer aan die Vader en aan die Seun en aan die Heilige Gees nou en altyd en tot in
ewigheid. Amen.

Deur die gebede van die Theotokos, o Heiland, red ons.

Tweede Antifoon – Toon Twee

v.1   Die strome van die rivier maak die Godstad bly. Die Allerhoogste het sy
      tabernakel geheilig (Ps. 45:5)

Red, o Seun van God, wat wonderbaar is in die heiliges, ons wat tot U sing:
Halleluja.

v.2   Danksegging en skoonheid is voor sy aangesig; heiligheid en majesteit is in
      sy heiligdom. (Ps. 95:6)
v.3   Dit is die poort van die Here; die regverdiges sal daardeur ingaan (Ps. 117:20)
v.4   Heilig is u tempel, wonderbaar in geregtigheid. (Ps. 64:5-6)

Eer aan die Vader en aan die Seun en aan die Heilige Gees nou en altyd en tot in
ewigheid. Amen.

Eniggebore Seun en Woord van God...
                                        18


Derde Antifoon – Toon 4

v.1   Louter heerlikheid behoort aan die dogter van die Koning daarbinne, omhul in
      'n veelkleurige gewaad met goud deurweef. (Ps. 44:14)

Vandag is die begin van God se welbehae,
die voorbereidende verkondiging van die verlossing van die mensdom.
In die tempel van God word die Maagd duidelik openbaar,
en vooraf verkondig sy Christus aan almal.
Laat ook ons met ‘n luide stem tot haar roep:
“Verheug u, Vervulling van die Skepper se heilsbestel.”

v.2   Agter haar sal maagde na die Koning gebring word; haar vriendinne sal na U
      gebring word. (Ps. 44:15)

v.3   Hulle sal met vreugde en blydskap gebring word; hulle sal in die Koning se
      paleis gelei word. (Ps. 44:16)

Kommunielied

Ek sal die beker van heil opneem en die naam van die Here aanroep. Halleluja. (Ps.
115:3)
