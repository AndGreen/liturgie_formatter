                                           1


Menaion Oktober 14 Die H. Martelare Nazarius, Gervasius, Protasius en
Celsius, en ons H. Vader Kosmás die Digter.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Vir die Martelare – Toon 4        (Ὡς γενναῖον ἐν Μάρτυσι)
Ná die kampvegters van die geloof hul stryd voltooi het,
het hulle die segekrans verwerf,
naamlik die edelmoedige Nazarius,
die groot Protasius, saam met Celsius die wyse,
en die Godgesinde Gervasius.
Laat ons hulle as dapper soldate besing,
erfgename van die hemelse koninkryk
en gewillige slagoffers.

Laat Nazarius geloof word en Protasius geëer word,
asook die heilige Celsius en Gervasius,
hulle wat roemvol gestry en die dwaling laat verminder het,
wat op heilige wyse by die Engelekore getel,
en deur Goddelike deelname vergoddelik is,
en wat hul segekranse uit die lewegewende hand ontvang het.

Die Godgesinde Nazarius
het met sy prediking deur God geïnspireer stede deurkruis en verlig.
Celsius het hom nagevolg
en die roem van die Goddelike deugde verwerf,
toe hy die verleier vertrap het.
Laat ons almal hulle met lofsang as sterre vereer,
ligbakens vir hulle wat in duisternis verkeer
en artse van ons siele.

Stigiere vir die Heilige Kosmás – Toon 4        (Ὡς γενναῖον ἐν Μάρτυσι)

Met jou verstand deur die strale van die Gees verlig,
het jy ‘n ligdraer geword, o Bewonderenswaardige,
wat die heelal met die skoonheid van jou woorde verbly
en dit leer om die Heiland se wonders te besing,
wat Hy deur sy Goddelike mag gedoen het,
asook sy lyding wat Hy uit vrye wil vir ons verduur het,
daar Hy mensliewend is.

O Kerk, straal van vreugde
en roep jou kinders met ‘n verhewe boodskap op
om hulle saam met jou te verheug.
Want die heilige en glorieryke Kosmás,
die siter van die Gees, die lier deur God geïnspireer,
nooi almal op mistieke wyse na ‘n feesmaal uit
                                            2


waar die met-heuning-vloeiende
en deur-God-geïnspireerde melodieë van sy gesange voorgesit word.

Jy het ‘n basuin geword, o Heilige Kosmás,
wat die verlossende lyding en wonders van Christus
asook die ontslaping van die Alreine laat opklink
en almal verbly met jou soetklinkende, welluidende woorde.
Daarom eer ons jou almal tereg
en besing ons jou al-loflike, heilige en gewyde oorbrenging.

Eer aan die Vader en aan die Seun en aan die Heilige Gees.

Doksastikon - Toon 8       deur Bizantius

Laat ons die redelike offers,
Nazarius, Protasius, Gervasius en Celsius loof,
want hulle het heel die waansin van die tiranne saam met die afgode vernietig.
Skenk daarom die wêreld deur hul gebede vrede, o Christus ons God,
en ons siele u groot barmhartigheid.

Nou en atyd en tot in ewigheid. Amen.

Theotokion – Toon 8        (Κύριε, εἰ καὶ κριτηρίῳ)

Ek vrees die uur van oordeel,
omdat ek soos geen ander mens ooit tevore
my hele lewe verkwis het,
maar haas u nou voor die einde, o Maagd en Moeder,
en bevry my siel van sy slawerny aan die vyand.

Of die Kruistheotokion (op Dinsdag- en Donderdagaande)

Toon 8       (Κύριε, εἰ καὶ κριτηρίῳ)

“O beginlose Woord van die Vader en ook my Seun
wat saam met die Gees heers,
hoe het U u onbevlekte hande aan die Kruis uitgestrek?
Wat is hierdie groot armoede van U wat alle goedheid te bowe gaan?”
het die Al-onskuldige uitgeroep waar sy by u Kruisiging aanwesig was.

Apostiga

Stigiere vir die Heilige Kosmás – Toon 1        (Τῶν οὐρανίων ταγµάτων)

Ná jy deur gebede, vaste en vele nagwake
die hartstogte van die vlees heeltemal gedood,
en in ‘n reggelowige gesindheid, o salige Kosmás,
deur vryheid van die hartstogte
jou siel deur deugsame dade lewend gemaak het,
het jy na die lewe wat nie oud word nie, oorgegaan.
                                          3


Vers. Kosbaar in die oë van die Here is die dood van sy heilige.
Met jou woorde deur God geïnspireer,
het jy die feeste van Christus God, o Salige,
en ook dié van die eerwaardige, alreine diensmaagd van God,
welluidend van woorde en passende melodieë voorsien.
sodat hulle jaarliks deur ons gevier
en deur jou liedere getooi mag word.

Vers. Die mond van die regverdige sal wysheid verkondig en sy tong sal oordeel
      spreek.
Waar jy nou by die hemelse lig aanwesig is, o salige Kosmás,
verlig deur jou ligstralende gebede
hulle wat jou eerwaardige, ligdraende en heilige fees besing,
en verdryf die nag van verdrukkinge
en die mis van die hartstogte.

Eer aan die Vader en aan die Seun en aan die Heilige Gees.

Doksastikon – Toon 8

Laat ons met Dawidsliedere
die geestelike gesangskrywer loof en sê:
Genade is op jou lippe uitgestort, Heilige Vader,
en jou tong is as die rietpen van ‘n snelskrywende skrywer bewys,
wat vir ons skone, heilbrengende liedere skryf,
waardeur ons geleer word om met sang
die heilsbestel aangaande Christus
en die groot geheimenis van die Heilige Drie-eenheid te verheerlik,
terwyl ons om groot barmhartigheid vir ons siele vra.

Nou en altyd en tot in ewigheid. Amen.

Theotokion – Toon 8        (Ὢ τοῦ παραδόξου θαύµατος)

Verdryf ver van my armsalige hart, o Goeie en Al-onskuldige,
die gewoontes wat my van u goeie Seun vervreem,
en verbrysel deur u mag onder my voete die allerbose leeu
wat brullend soek om my te verswelg,
die listige, verdraaide slang en bose draak.

Of die Kruistheotokion (op Dinsdag- en Donderdagaande)

Toon 8       (Ὢ τοῦ παραδόξου θαύµατος)

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
toe sy U aan die Kruis tussen twee rowers sien hang.
                                           4


Sy het geween en uitgeroep: “Wee my, allergeliefde Kind!
Hoe het ‘n aaklige, ondankbare volk U aan ‘n Kruis vasgeslaan?”

Apolitikion van die Martelare – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.
Apolitikion van die Heilige Kosmas – Toon 8

Gids van die Ortodoksie, leermeester van reggelowigheid en heiligheid,
ligbaken van die wêreld, o wyse Kosmás,
God-geïnspireerde sieraad van hiërarge,
deur jou leerstellinge het jy almal verlig, o harp van die Gees.
Bid tot Christus God dat ons siele gered mag word.

Die Veranderlike vir die Mettediens

Kathisma van die Martelare ná die Derde Ode van die Kanons (wat nog vertaal met
word)

Toon 1        (Τὸν τάφον σου Σωτὴρ)

Ons vier die heilige, eerwaardige gedagtenis
van die vier Heilige Martelare wat die stryd gevoer het,
en ons skep daagliks behae in hul wonders
wat soos waters uit hul kosbare relieke opwel
en so bring ons ‘n einde aan die gelowiges se krankhede
deur die krag van die Gees.

Eer aan die Vader en aan die Seun en aan die Heilige Gees.

Van die Heilige Kosmás – Toon 1           (Τὸν τάφον σου Σωτὴρ)

Kyk, die Heilige Kosmás,
die lier van die eerwaardige, Heilige Drie-eenheid,
het gekom en hy sing die Driemaal-heilige lied.
Laat ons daarom saam met hom uitroep:
“O Vader, Seun en Goddelike Gees,
bring vrede vir u wêreld
en verbrysel Satan gou onder ons voete.”

Nou en altyd en tot in ewigheid. Amen.

Theotokion – Toon 1           (Τὸν τάφον σου Σωτὴρ)

Verlig deur u lig, o Goeie,
                                         5


my siel wat in duisternis verkeer, o Reine,
maak ‘n einde aan my verharding
en leer my om u Seun se wil te doen,
sodat ek vergewing van my baie oortredinge mag ontvang, o Alreine,
en deur u gebede van die onblusbare vuur verlos mag word.

Of die Kruistehotokion (op Woensdag- en Vrydagoggende)

Toon 1        (Τὸν τάφον σου Σωτὴρ)

Toe u al-onskuldige Moeder
U dood aan die Kruis uitgestrek sien, o Christus,
het sy uitgeroep:
“My Seun, wat beginloos saam met die Vader en die Gees is,
wat is hierdie onsegbare heilsbestel van U,
waardeur U, o Medelydende,
die skepping van u onbevlekte hande gered het.”

Kontakion – Toon 1         (Χορός, Ἀγγελικὸς)

Laat ons, die gelowiges,
die viervoudige heerlikheid van Christus se Martelare,
Nazarius, Protasius, Gervasius en Celsius, met lofsange besing.
Húlle het tot onthoofding en die dood gestry,
húlle het die kroon van onverganklikheid ontvang
en hulle vra dat ons gered mag word.

Ikos

Kom, alle liefhebbers van die feeste,
laat ons met lofsange en liedere die stryd, worstelinge en glorieryke dood
van die Oorwinnaars loof,
naamlik die viertallige slagorde van die wyse Protasius en saam met hom Gervasius,
en die heilige Nazarius, asook Celsius, die pasgedode wat God verkondig het.
Want hulle het al die waansin van die Grieke tot as verbrand,
toe hulle hulle Christus, die grote God, wat voor alle tye met die Vader en die Gees
heers, verkondig het,
en nou, ná hul dood, vra hulle dat ons gered mag word.

Sinaksarion

Op die 14de van vandeesmaand die Gedagtenis aan die Heilige Martelare Nazarius,
Gervasius, Protasius en Celsius.

Verse.        Die swaard het Nazarius en sy drie medestryders
              na God die Nasarener gevoer.

              Nazarius is saam met die drie op die 14de onthoof.
                                            6


Op dieselfde dag die Gedagtenis aan ons Heilige Vader Kosmás die Digter, Biskop
van Maiouma, wat van die Heilige Stad afkomstig was.

Op dieselfde dag die Gedagtenis aan die Heilige Martelaar Silvanus.

Op dieselfde dag die Gedagtenis aan die Heilige Martelaar Petrus Absalom.

Die Heilige Efthymius die Jongere, wat vervolmaak is ná hy in Tessalonika vir die
heilige ikone gestry het.

Die Veertig Heilige Martelare uit Egipte en Palestina wat deur die swaard
vervolmaak is.

Die Gedagtenis aan ons Heilige Moeder Paraskewi die Jongere.

Deur die Gebede van u Heiliges, o God, ontferm U oor ons. Amen.

Ekapostilarion van die Martelare – Toon 2        (Τῶν Μαθητῶν ὁρώντων σε)

Laat ons met lofgesange
die viertallige koor van Oorwinnaars bekrans,
naamlik Nazarius, Gervasius, tesame met Celsius en die beroemde Protasius.
Want hulle pleit by die Godheid ten behoewe van die wêreld.

Eksapostilarion van die Heilige Kosmás, saam met die Theotokion.

Toon 2        (Τοῖς Μαθηταῖς συνέλθωµεν)

Met die skoonheid van jou allersoete tong se gesange
en met liedere deur God geïnspireer
het jy op ware en juiste wyse die reine Maagd Theotokos besing.
Waar jy, o Kosmás wat deur God verkore is,
saam met haar by die Drie-eenheid staan,
bid dat ook ek jou navolger mag word
in denke, handeling en kontemplasie, allerheilige Vader.

By die Apostiga van die Lofpsalms, die stigiere van die Heilige Kosmás

Toon 1        (Τῶν οὐρανίων ταγµάτων)

Die allerligtende en ver-stralende lamp,
die musiekdigtende siter,
die snaar van die Gees se gunsbetuigende gesegdes
lê vir ons almal sy gasmaal van gesange voor
en daardeur verheug hy die Godgesindes.

Vers. Kosbaar in die oë van die Here is die dood van sy heilige.

Die komponerende lier van die Goddelike Gees,
die Kerk se nagtegaal, sonbesie en rietfluit van heilige liedere,
                                          7


sing met vreugde en leer die eindes van die aarde
met gesange deur God geïnspireer
om die Drie-eenheid wat alle Godheid te bowe gaan, te verheerlik.

Vers. Wat sal ons die Here vergeld vir alles waarmee Hy ons beloon het?
O Heilige Vader Kosmás
waar jy saam met die onstoflike wesens
by die Skepper en God van almal staan,
dink aan hulle wat jou luisterryke fees vier,
dat hulle van gevare, versoekinge
en allerhande moeilikhede verlos mag word.

Eer aan die Vader en aan die Seun en aan die Heilige Gees.

Doksastikon – Toon 8

Laat ons met Dawidsliedere
die geestelike gesangskrywer loof en sê:
Genade is op jou lippe uitgestort, Heilige Vader,
en jou tong is as die rietpen van ‘n snelskrywende skrywer bewys,
wat vir ons skone, heilbrengende liedere skryf,
waardeur ons geleer word om met sang
die heilsbestel aangaande Christus
en die groot geheimenis van die Heilige Drie-eenheid te verheerlik,
terwyl ons om groot barmhartigheid vir ons siele vra.

Nou en altyd en tot in ewigheid. Amen.

Theotokion – Toon 8        (Ὢ τοῦ παραδόξου θαύµατος)

Verdryf ver van my armsalige hart, o Goeie en Al-onskuldige,
die gewoontes wat my van u goeie Seun vervreem,
en verbrysel deur u mag onder my voete die allerbose leeu
wat brullend soek om my te verswelg,
die listige, verdraaide slang en bose draak.

Of die Kruistheotokion (op Dinsdag- en Donderdagaande)

Toon 8       (Ὢ τοῦ παραδόξου θαύµατος)

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
toe sy U aan die Kruis tussen twee rowers sien hang.
Sy het geween en uitgeroep: “Wee my, allergeliefde Kind!
Hoe het ‘n aaklige, ondankbare volk U aan ‘n Kruis vasgeslaan?”

Die res van die Mettediens en die Wegsending.
