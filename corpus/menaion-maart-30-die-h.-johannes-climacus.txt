                                          1


Menaion Maart 30 Ons H. Vader Johannes Climacus

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 8

Heilige Vader, Johannes, God se lof was waarlik voortdurend in jou mond.
Jy het die woorde deur God ingegee, bestudeer, o alwyse,
wat ons die asketiese lewe leer beoefen
en ryk geword in die genade wat daaruit opwel.
So het jy salig geword,
en die voornemens van al die goddeloses omvergewerp.

Roemryke Vader Johannes,
deur die fonteine van jou trane het jy jou siel gereinig;
deur nagwake het jy jou met God versoen
en is op vleuels omhoog gevoer na sy liefde en skoonheid, o salige.
Dit geniet jy nou tereg in ewigheid,
in oneindige vreugde,
saam met jou medestryders,
o Godgesinde Heilige.

Glorieryke Vader Johannes
op die vleuels van geloof het jy jou gees na God omhoog gevoer;
jy het die onstandvastigheid van die wêreldse verwardheid verag:
jou kruis het jy opgeneem
en Hom wat alles sien, gevolg.
Die liggaam wat so moeilik te beteul is,
het jy in die krag van die Goddelike Gees
deur die beoefening van die askese
aan die rede diensbaar gemaak.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Kom, o my siel, en kreun,
bied van harte fonteine van trane aan
en roep uit tot die Maagd en Moeder van ons God:
Red my deur die oorvloed van u medelye, o Reine,
van die vreeswekkende straf
en laat my woon waar daar rus, ewige vreugde en genot is.

Of die Kruistheotokion (op Dinsdag- en Donderdagaande) – Toon 8

Toe u Moeder, die Maagd, o Jesus,
U aan die Kruis vasgeslaan sien,
asook die lyding wat U uit vrye wil aanvaar het, o Meester,
                                           2


het sy uitgeroep: “My kind, my allerdierbare Kind,
hoe verduur U die slae van onregverdiges,
U wat sterflinge se siektes genees
en almal van die bederf gered het
deur u goedhartigheid?”

Apolitikion – Toon 8

Deur jou strome trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Johannes, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4

Daar jy duidelik standvastig in die deugde gestraal het,
het jy in Godvresenheid na die hemel opgegaan,
na die onmeetlike diepte van kontemplasie.
Jy het al die hinderlae van die demone opgeteken,
en jy bewaar die mensdom van hul smadelike behandeling,
O Johannes, leer van die deugde.
En nou bid jy dat jou dienaars gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Ons die onwaardiges sal nooit nalaat
om u groot dade te verhaal nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie van u af weggaan nie,
want u red u dienaars altyd uit allerhande gevare.

Of die Kruistheotokion (op Woensdag- en Vrydagoggende) – Toon 4

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
                                           3


Ek besing U, o Lankmoedige.”

Kontakion – Toon 1

Terwyl jy die leringe uit jou boek, o Wyse,
as immerbloeiende vrugte opdra,
maak jy die harte soet van hulle, o Salige,
wat met waaksaamheid daarop let.
Want dit is ‘n leer wat die siele van hulle wat jou met geloof vereer
vanaf die aarde na die hemel en blywende heerlikheid opneem.

Sinaksarion

Op die 30ste van vandeesmaand die Gedagtenis aan ons Regverdige Vader
Johannes, Skrywer van die Leer.

Verse.        Daar jy jou deugde as trappe op die leer geplaas het,
              het jy die hemel bereik, o Vader.

              Johannes het op die dertigste met vreugde heengegaan

Op dieselfde dag die Gedagtenis aan die Heilige profeet Joad.

Op dieselfde dag ons Regverdige Vader Johannes wat in die Put was.

Op dieselfde dag is die Heilige Efwoela, moeder van die Heilige Panteleimon, in
vrede vervolmaak.

Op dieselfde dag is die Heilige Johannes, Patriarg van Jerusalem, in vrede
vervolmaak.

Deur hul heilige gebede, o God, ontferm U oor ons. Amen.
