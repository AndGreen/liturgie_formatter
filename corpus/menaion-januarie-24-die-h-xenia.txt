Menaion Januarie 24 die H. Xenia

Die Veranderlike vir die Vesperdiens

By “Heer ek het U aangeroep…” maak ons voorsiening vir 6 verse en sing die
volgende stigiere.

Toon 1

Eers het jy jou in jou denke voorgeneem
om van jou land te verhuis, o eerwaardige,
en toe het jy waarop jy besluit het,
deur die daad bevestig
deur die ydele sorgeloosheid van genietinge agter te laat, o salige.
En as vreemdeling loop jy reguit
op die ruwe opdraande van die deugde.

Waar jy voor anker lê in die hawe van God se landengte,
oorkom jy die deining van die wêreld se golwe.
En daar jy die skip van jou siel heel hou
sonder dat dit deur die bitterheid van genietinge weggespoel word,
bly jy vol van jou mistieke vrag.

Jy het as vreemdeling geleef in Godpassende navolging van Hom
wat vir ons uit die hemel na ons neergedaal het
om die gevallenes op te hef,
en jy bly onbekend aan jou familielede, o wyse Xenia,
maar bekend aan die vromes
daar jy altyd tot God bid.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1

U is verheerlik van geslag tot geslag,
o maagdelike Moeder en jonkvrou, Theotokos, Maria,
die beskerming van die wêreld,
wat in die vlees die Seun van die beginlose Vader gebaar het
wat waarlik ewig saam met die Gees is.
Bid tot Hom dat ons gered mag word.

Of die Kruistheotokion

Toe die onskuldige Maagd die Seun aan die Kruis sien hang,
het sy geweekla en uitgeroep:
“My allerdierbare Kind, wat is die vreemde, nuwe gesig?
Hoe is U wat alles in u hand hou
in die vlees aan die Kruishout vasgeslaan?
Apolitikion – Toon 8

In jou, o Moeder, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o regverdige Moeder Xenia,
is jou gees verheug saam met die Engele.

Die Veranderlike vir die Mettediens

Na die Derde Ode (die Kanon moet nog vertaal word) die volgende Kathismata

Toon 8

Omdat jy die Woord van God die Vader
wat uit medelye op aarde verskyn het, liefgehad het,
het jy Hom soos ‘n bruidegom gevolg, o alsalige,
en met graagte ‘n verganklike bruidegom versaak
asook jou vaderland en tydelike rykdom.
Terwyl jy dan in ‘n vreemde land woon,
waarop jou naam ook dui,
het jy die hartstogte gedood
en die erfdeel van die lewendes ontvang, o God-geïnspireerde.
Bid tot Christus God dat Hy vergifnis van oortredinge mag skenk
aan hulle wat jou heilige gedagtenis met liefde vier.

Theotokion – Toon 8

Omdat ek in veelsoortige versoekinge verval het
vanweë sienlike en onsienlike vyande,
word ek deur die deining van my ontelbare oortredinge gekwel.
En ek haas my na die hawe van u goedheid,
as my vurige hulp en beskutting, o Onbevlekte.
Pleit daarom, o Alheilige,
by Hom wat sonder saad uit u vlees aangeneem het
ten behoewe van al u dienaars wat u sonder ophou besing,
en bid dringend tot Hom, o al-onbevlekte Theotokos,
dat Hy vergifnis van oortredinge mag skenk
aan hulle wat u alheilige Kind op waardige wyse aanbid.

Of die Kruistheotokion (op Woensdae en Vrydae)

Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
O lankmoedige Heer, diepte van barmhartigheid en bron van goedheid,
betoon medelye en skenk daarom vergifnis van oortredinge
aan u dienaars wat u heilige lyding met geloof besing.”

Kontakion – Toon 2

Terwyl ons wat jou met liefde eer,
die gedagtenis aan jou vreemdelingskap vier, o Xenia,
besing ons Christus wat jou in alles die krag van genesing geskenk het.
Smeek Hom altyd ten behoewe van ons almal.

Ikos

O gevierde Xenia, smeek Christus wat op ‘n vreemde manier uit ‘n Maagd gebore is,
om ons barmhartig te wees wat jou na regte nader uit ‘n allerreine siel en hart en ons
beywer om jou gedagtenis te besing. Al die magte van die hemel het dit op waardige
wyse vereer as ‘n ligbrengende, reine en heilige fees, o glorieryke wat sonder ophou
vir ons almal bid.

Sinkasarion

Op die 24ste van vandeesmaand die Gedagtenis aan ons Heilige Moeder Xenia en
haar twee diensmeisies.

Verse

Xenia vervreem haar van hierdie lewe
waarin sy al vroeër waarlik ‘n vreemdeling was.

Die twee diensmeisies van Xenia
wie se deugde nie vreemd aan hulle was nie, sterf.

Op die 24ste het Xenia na die herberg van die hemel gegaan.

Op dieselfde dag die Gedagtenis aan die Heilige Martelare, die broers Paulus,
Pausirios en Theodotion.

Op dieselfde dag die Gedagtenis aan die Heilige Hiëromartelaar Wawilas van Sicilië,
en Timótheüs en Agapius, sy dissipels.

Op dieselfde dag die Gedagtenis aan ons Heilige Vader Macedonius.

Op dieselfde dag die herwinning van die relieke van die Heilige, Regverdige
Martelaar Anastasios die Persiër.

Op dieselfde dag die Gedagtenis aan die heilige Martelare Hermogenes en Minas,
asook aan ons Regverdige Vader Philo van Kalpasia en die Gedagtenis aan ons
Regverdige Vader Philippus die Presbiter. En die Heilige Martelaar Barsimus en sy
twee broers.

Op dieselfde dag word die Heilige Helladios deur die swaard vervolmaak.
Op dieselfde dag word die Heilige Zosimas in vrede vervolmaak.

Die Gedagtenis aan ons Regverdige Vader, Dionysios van Olympus.

Die Gedagtenis aan ons Regverdige Vader, Neophytos die Kluisenaar, wat in Ciprus
askese beoefen het.

Deur hul heilige gebede, on God, ontferm U oor ons. Amen.

Eksapostilarion – Toon 2

In jou verlange na die hemelse herberg,
aleerwaardige Goddraende Xenia,
het jy jou uit liefde vir vroomheid vervreem
van jou vaderland, rykdom en familie,
jou kruis opgeneem,
en jou ywerig na Christus gehaas
wat op ‘n vreemde wyse uit ‘n maagd voortgekom het
om sterwelinge te red.

Theotokion – Toon 2

U het geblyk om skepsele te bowe te gaan, o Meesteres,
daar u die God en Skepper van almal in die vlees gebaar het, o Maagd.
Deur sy Kruis versterk, het die Godgesinde vroue soos jong manne dapper oorwin.
Saam met hulle besing ons u almal, geseënde Maria.

By die Apostiga, stigiere uit die Oktoig.

Die res van die Mettediens en soos gewoonlik, die Wegsending.
