Die Veranderlike vir die Goddelike Liturgie van die Heilige Basilios vir die Derde
Sondag van die Vastyd, dié van die Verering van die Kosbare en Lewendmakende
Kruis

Eerste Antifoon – Toon twee

V.1 Die lig van u aangesig het as teken oor ons verskyn, Here. (Ps. 4:7)

Deur die gebede van die Theotokos, o Heiland, red ons.

V.2   U het aan die wat U vrees ‘n teken gegee, om te vlug voor die aangesig van die
      boog. (Ps. 59:4)
V.3   U het opgevaar in die hoogte; U het gevangenskap gevange geneem. (Ps. 67:18)
V.4   U het ‘n erfenis gegee aan die wat u naam vrees, o Here.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Deur die gebede van die Theotokos, o Heiland, red ons.

Tweede Antifoon – Toon twee

V.1   Al die eindes van die aarde het die heil van onse God gesien. (Ps. 97:5)

Red, o Seun van God, wat opgestaan het uit die dode, ons wat tot U sing: Halleluja.

V.2   Ons sal na sy tabernakels gaan. Laat ons aanbid op die plek waar sy voete gestaan
      het. (Ps. 131:7)
V.3   God is ons Koning van die voortyd af, wat verlossing bewerk het in die middel van
      die aarde. (Ps. 73:12)
V.4   Wees stil en weet dat Ek God is. Ek sal verhoog word onder die nasies, Ek sal
      verhoog word op die aarde. (Ps. 45:10)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Eniggebore Seun en Woord van God...

Derde Antifoon – Toon 1

V.1   Verhef die Here onse God, en buig julle neer voor die voetbank van sy voete. (Ps.
      98:5)

O Here, red u volk, en seën u erfdeel;
skenk die oorwinning aan die vromes oor hul vyande,
en deur die krag van u Kruis bewaar u gemeenskap.

V.2   O Here, red u volk en seën u erfdeel. (Ps. 27:9)
V.3   En wees vir hulle 'n herder en dra hulle tot in ewigheid (Ps. 27:9)

Opstandingsapolitikion – Toon van die Week

Apolitikion van die Fees – Toon 1
O Here, red u volk, en seën U erfdeel;
skenk die oorwinning aan die vromes oor hul vyande,
en deur die krag van u Kruis bewaar u gemeenskap.

Apolitikion van die Kerk

Kontakion - Toon 7

Nou bewaak die vlammende swaard
nie meer die poort van Eden nie,
want 'n sonderlinge dowing het daaroor gekom:
die Hout van die Kruis!
Die angel van die dood en die sege van die doderyk is oorwin,
want U, o my Heiland
het gekom en tot hulle in die doderyk geroep:
"Gaan die Paradys weer in."

Kontakion - Toon 8

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

In die plek van die Trisagion

Ons vereer u Kruis, o Meester, en u heilige Opstanding verheerlik ons.
Ons vereer u Kruis, o Meester, en u heilige Opstanding verheerlik ons.
Ons vereer u Kruis, o Meester, en u heilige Opstanding verheerlik ons.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

En u heilige Opstanding verheerlik ons.

Ons vereer u Kruis, o Meester, en u heilige Opstanding verheerlik ons.

Prokimenon – Toon 6 (Ps. 27)

O Here, red u volk, en seën u erfdeel.
Vers: Tot U, Here my God, sal ek roep.

Die Lesing uit die Brief van Paulus aan die Hebreërs (4:14-16; 15:1-6)

Broeders, terwyl ons dan 'n groot Hoëpriester het wat deur die hemele deurgegaan het,
naamlik Jesus, die Seun van God, laat ons die belydenis vashou. Want ons het nie 'n
hoëpriester wat nie met ons swakhede medelye kan hê nie, maar een wat in alle opsigte
versoek is net soos ons, maar sonder sonde. Laat ons dan met vrymoedigheid na die
troon van die genade gaan, sodat ons barmhartigheid kan verkry en genade vind om op
die regte tyd gehelp te word. Want elke hoëpriester wat uit die mense geneem word, tree
ten behoewe van mense op in die dinge wat in betrekking tot God staan, om gawes en
offers vir die sondes te bring as een wat kan saamvoel met die onwetendes en dwalendes,
omdat hy self ook met swakheid bevange is. En daarom juis moet hy, net soos vir die volk,
so ook vir homself vanweë die sondes offer. En niemand neem die waardigheid vir
homself nie, maar hy wat deur God geroep word, net soos Aäron. So het Christus ook
Homself nie verheerlik om Hoëpriester te word nie, maar Hy het Hom verheerlik wat vir
Hom gesê het: U is My Seun, vandag het Ek U gegenereer. Soos Hy ook op 'n ander plek
sê: U is priester vir ewig volgens die orde van Melgisédek.

Halleluja (3x) – Toon 6

Dink aan u vergadering wat U in die voortyd verwerf het. (Ps. 73:2)
God is ons Koning van die voortyd af, wat verlossing bewerk het in die middel van die
aarde. (Ps. 73:12)

Die Lesing uit die Evangelie volgens Markus (8:34-9:1)

Die Here het gesê: Wie agter My aan wil kom, moet homself verloën en sy kruis opneem
en My volg. Want elkeen wat sy lewe wil red, sal dit verloor; maar elkeen wat sy lewe om
My ontwil en om die evangelie ontwil verloor, hy sal dit red. Want wat sal dit 'n mens baat
as hy die hele wêreld win en aan sy siel skade ly? Of wat sal 'n mens gee as losprys vir sy
siel? Want elkeen wat hom vir My en My woorde skaam in hierdie owerspelige en sondige
geslag, vir hom sal die Seun van die mens Hom ook skaam wanneer Hy kom in die
heerlikheid van Sy Vader met die heilige engele. En Hy sê vir hulle: Voorwaar, Ek sê vir
julle, daar is sommige van die wat hier staan, wat die dood sekerlik nie sal smaak voordat
hulle die koninkryk van God met krag sien kom het nie.

In plaas van “Dit is waarlik gepas…”:

Oor u, begenadigde,
verheug die hele skepping hom,
die engeleskaar en die menslike geslag,
u, geheiligde tempel en geestelike paradys,
die roem van maagde, uit wie God vlees aangeneem het
en ‘n kind geword het,
hoewel Hy God voor alle tye is.
U skoot het Hy sy troon gemaak,
wyer as die hemele.
Oor u, begenadigde, verheug die hele skepping hom:
Eer aan u.

Kommunielied

Die lig van u aangesig het as teken oor ons verskyn, Here. Halleluja (Ps. 4:7)

In die plek van “Ons het die ware lig aanskou...”

O Here, red u volk, en seën u erfdeel;
skenk die oorwinning aan die vromes oor hulle vyande,
en deur die krag van u Kruis bewaar u gemeenskap.
