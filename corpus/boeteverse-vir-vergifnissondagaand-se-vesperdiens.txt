                                         1


Boeteverse vir Vergifnissondag se Vesperdiens

Toon 1


1.
Daar die see van my oortredinge groot is, o Heiland,
en ek aaklig in my foute vedrink,
reik my die hand soos met Petrus
en red my, o God,
en ontferm U oor my.

2.
Daar ek veroordeel is deur my bose bedoelinge en dade, o Heiland,
gee dat ek sal dink aan bekering, o God,
sodat ek mag uitroep:
Red my, o goeie Weldoener,
en ontferm u oor my.

3.
Op jou wag 'n ander wêreld, my siel,
waar die Regter jou geheime sondes sal openbaar;
klou nie aan wat hier is nie,
maar haas jou om tot die Regter te roep:
o God, reinig my en red my.

4.
O my Verlosser, verwerp my nie,
al is ek gebonde deur die traagheid van die sonde:
wek my denke tot bekering,
bewys my as 'n goeie werker in u wingerd
en skenk my die loon van die elfde uur
en u groot barmhartigheid.

Toon 2

1.
Soos die Verlore Seun het ek teen U gesondig, o Heiland.
Aanvaar my waar ek my bekeer, o Vader,
en ontferm U oor my, o God.

2.
Ek roep tot U met die stem van die Tollenaar, o Christus my Verlosser.
Reinig my soos vir hom,
en ontferm U oor my, o God.

3.
Wanneer ek oor die verkeerdheid van my aaklige dade nadink,
neem ek my toevlug tot u medelye,
in navolging van die Tollenaar
                                              2


en die Ontugtige Vrou wat geween het
en die Verlore Seun.
Daarom val ek voor U neer, o Barmhartige, voor U my veroordeel:
Spaar my, o God,
en ontferm U oor my.

4.
Sien my oortredinge oor, o Here, wat uit die Maagd gebore is,
en reinig my hart deur dit ‘n tempel van u Heilige Gees te maak.
Verwerp my nie voor u aangesig nie,
daar u groot barmhartigheid onmeetlik is.

Toon 3

1.
Ons offer U ons aandsang, o Christus,
met wierook en geestelike liedere:
O Verlosser, ontferm U oor ons siele.

2.
Red my, Heer, my God,
want U is die heil van almal;
die golf van die hartstogte verwar my,
en die gewig van my ongeregtighede laat my sink;
gee my u helpende hand
en lei my na die lig van berou,
daar U alleen goedhartig en mensliewend is.

3.
Heer, bring my verstrooide gees bymekaar
en reinig my dorre hart.
Gee my berou soos Petrus,
‘n gekreun soos die Tollenaar
en trane soos die sondige vrou,
sodat ek met ‘n groot stem tot U mag roep:
Red my, o God,
daar U alleen goedhartig en mensliewend is.

4.
Dikwels wanneer ek sing in die kerk,
word ek betrap dat ek sonde pleeg:
Aan die een kant sing ek liedere met my tong,
maar aan die ander kant dink ek aaklige dinge in my siel.
maar verbeter albei deur berkering,
o Christus God,
en ontferm U oor my.

Toon 4

1.
Heer, met trane wil ek die skuldbekentenis van my sondes afwas,
en U deur bekering vir die res van my lewe behaag;
maar die vyand mislei my
                                             3


en voer ‘n stryd teen my siel.
O Here, red my voor ek heeltemal ten gronde gaan.

2.
Wie word nie gered as hy in ‘n storm beland
en hom na hierdie hawe haas nie?
Of wie wat leed ervaar en voor hierdie siekehuis neerval,
word nie genees nie?
Skepper van alles en Geneesheer van die siekes,
red my voor ek heeltemal ten gronde gaan.

3.
Was my in my trane, o Heiland,
want ek is besoedel met baie sondes!
Daarom val ek voor U neer:
Ek het gesondig, ontferm U oor my, o God!

4.
Ek is ‘n skaap van u redelike kudde
en tot U, die Goeie Herder, neem ek my toevlug,
Soek my wat afgedwaal het, o God,
en ontferm U oor my.

Toon 5

1.
O Heer, ek hou nie op sondig nie
en hoewel ek u mensliewendheid geskenk word,
is ek daarvan onbewus.
Oorkom die verharding van my hart, o enige Goeie
en ontferm U oor my.


2.
O Heer, uit vrees vir U is ek bang,
maar ek hou nie op om kwaad te doen nie
Wie in die hof is nie bang vir die Regter nie?
of wie wat wil genees word,
vertoorn die geneesheer, soos ek?
Lankmoedige Here, betoon medelye met my swakheid
en ontferm U oor my.


 3.
O wee! Ek het soos die onvrugbare vyeboom geword
en vrees die vervloeking en uitkapping,
maar Christus, ons God, die hemelse Landbouer,
maak my verdorde siel vrugbaar,
aanvaar my soos die Verlore Seun,
en ontferm U oor my.

4.
                                        4


O Heer, sien nie die menigte van my sondes aan nie,
U wat uit 'n Maagd gebore is;
wis al my foute uit,
gee dat ek aan bekering mag dink,
en daar U die enige Mensliewende is,
bid ek U: ontferm U oor my.

Toon 6

1.
Ek het nòg bekering, nòg trane bekom;
daarom smeek ek U, o Verlosser,
bekeer my voor die einde
en skenk my berou,
sodat ek kan ontkom aan die straf.

2.
Tydens u skrikwekkende Wederkoms, o Christus,
laat ons dan nie hoor: "Ek ken julle nie."
Want op U, o Verlosser, het ons ons hoop gestel,
selfs wanneer ons, vanweë ons onverskilligheid,
nie uitvoering gee aan u gebooie nie,
maar ons bid U:
O Verlosser, spaar ons siele.

3.
Genees, o Verlosser, die wonde van my hart,
wat ek deur soveel sondes opgedoen het,
U wat die Arts van siel en liggaam is.
U wat immer vergifnis van sondes verleen aan dié wat daarom vra,
verleen my trane van berou,
gee my kwytskelding van my skulde, o Heer,
en ontferm U oor my.

4.
Toe hy my van die deugde ontbloot aantref,
het die vyand my met die pyl van die sonde gewond;
maar daar U die Arts van siel en liggaam is, o God,
genees die wonde van my siel,
en ontferm U oor my.


Toon 7

1.
Soos die Verlore Seun het ook ek gekom, o Barmhartige;
neem my aan soos een van u huurlinge
waar ek voor U neerval, o God,
en ontferm U oor my.
                                              5


2.
Soos hy wat onder die rowers verval en verwond is,
so het ek vanweë my sondes geval
en is my siel verwond.
Tot wie sal ek, die skuldige, vlug,
behalwe na U, die goedhartige Geneesheer van siele?
Giet oor my, o God, u groot barmhartigheid.

3.
O Verlosser, kap my sondaar nie uit
soos die onvrugbare vyeboom nie,
maar skenk my vergifnis ter wille van my baie jare,
en besproei my siel met trane van berou,
sodat ek vir U die vrug van aalmoese mag dra.

4.
Daar U die Son van Geregtigheid is,
verlig die harte van hulle wat tot U sing:
Here, eer aan U.

Toon 8

1.
Die Engele besing U onophoudelik
as hul Meester en Vors,
maar ek werp my voor U neer, soos die Tollenaar,
terwyl ek uitroep:
o God, reinig my en verlos my.

2.
Daar jy onsterflik is, my siel,
laat jou nie deur die golwe van die lewe oorweldig nie;
word wakker en roep tot jou Weldoener:
O God, reinig my en verlos my.


3.
Gee my trane, o God, soos eens die Sondares,
en ag my waardig om u voete,
wat my van my dwaalweg bevry het,
daarmee nat te maak,
en om U as welriekende salf ‘n rein lewe op te dra
wat deur bekering in my geskep is
sodat ook ek u stem waarom ek gebid het, mag hoor sê:
“Jou geloof het jou gered, gaan in vrede.”


4.
Wanneer ek die menigte booshede wat ek gepleeg het, voor die gees roep
en tot nadenke oor daardie skrikwekkende oordeel kom,
word ek vreebevange
en neem ek my toevlug tot U, die mensliewende God.
                                           6


Daarom smeek ek U wat alleen sonder sonde is,
verag my nie,
skenk my armsalige siel ootmoed voordat die einde kom,
en verlos my.
