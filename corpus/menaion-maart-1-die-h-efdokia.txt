Menaion Maart 1 Die H. Martelares Efdokía die Samaritaan.
Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 4

Na jy eers in askese die wriemelinge van die vlees deur selfbeheersing laat kwyn
het,
en daarna die liste van die vyand tydens jou stryd vernietig het,
het jy die oorwinning oor hom behaal, o Godsalige Efdokía.
Daarom het Jesus, die mensliewende Verlosser van ons siele,
jou vir jou dubbele stryd gekroon.

In die vore van jou hart, o God-geïnspireerde,
het jy soos vrugbare grond die Goddelike saad ontvang,
en waarlik met ‘n honderdvoudige vrug van martelaarskap gebloei,
en jy is in die noëtiese skure vergaar, o albefaamde Efdokia,
deur die krag van die Gees wat jou getransformeer
en deur genade deur ‘n verandering ten goede verbeter het.

Na jy deur die inspanning van selfbeheersing
die hartstogte van die liggaam gedood het,
o alwyse, albefaamde Efdokia,
het jy deur jou lewendmakende woord dooies opgewek
en woon jy nou in die hemele saam met die Martelare,
daar jy met die medewerking van die Gees
die weg van stryd goed afgelê het,
en bid jy vir almal wat jou met geloof besing.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion tydens die Veertigdae Vastyd, behalwe op Saterdae – Toon 4

Verheug u, sonvormige tuig van die nimmertanende Son,
wat die ondeurgrondelike Son voortgestraal het,
verheug u, gees wat Goddelike ligseine flits,
glinsterstraal wat die eindes van die aarde verlig,
waarlik algoeie en al-onskuldige goudglansende
wat die aandlose lig op al die gelowiges uitstraal.

Kruistheotokion tydens die Veertigdae Vastyd – Toon 4

Toe die Alreine, al-onskuldige Meesteres Christus gekruisig
en deur ‘n spies in die sy deurboor sien,
het sy geweekla en uitgeroep:
“Wat is dit, my Kind?
Wat het ‘n ondankbare volk U vergeld
vir die goeie wat U aan hulle gedoen het
en waarom haas U U daarna om my kinderloos te laat, o Allerdierbare?
Ek is verbyster deur u vrywillige kruisiging, o Goedhartige.”

Indien dit op ‘n Saterdag val of buite die Veertigdae Vastyd, sing ons die volgende:

Eer aan die Vader en die Seun en aan die Heilige Gees.

Doksastikon - Toon 6 - deur Johannes die Monnik.

Die Heilige Martelares het die verskillende genietinge van die lewe versaak,
die kruis op haar skouers geneem
en tot u genader, o Christus, om u bruid te word,
en met weeklagte en trane uitgeroep:
“U wat die losbandiges reinig,
verwerp my, die ontugtige, nie,
veronagsaam nie my trane oor my verskriklike skulde nie,
maar aanvaar my soos daardie ontugtige vrou wat vir u salf gebring het
en ook ek sal hoor:
“Jou geloof het jou gered; gaan in vrede.”

Nou en altyd en tot in ewigheid. Amen.

Theotokion – Toon 6

Jy het nie ootmoed bekom nie, o onbekeerlike siel.
Waarom draal jy?
Die afsnyding van die dood kom nader
en die einde het soos ‘n dief verskyn.
Haas jou en val voor die Theotokos neer.

Kruistheotokion – Toon 6

Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”

Apolitikion – Toon 4

O Jesus, u lam roep met 'n groot stem:
“My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.”
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.
Die Veranderlike vir die Mettediens

Kathisma ná die Derde Ode van die Kanon (wat nog vertaal moet word) – Toon 8

Deur die Goddelike glans verlig,
het jy die duisternis van die dwaling versaak,
‘n onstoflike lewe met jou liggaam aangeneem,
en met die Goddelike gawes van die Gees vervul,
het jy die dooies opgewek deur hul bloot aan te spreek,.
Daarom is jy oplaas, deur God besiel, met ‘n kroon van martelaarskap getooi
en het jy die listige beskaam, o Engelgelyke Efdokía.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Ek oordink die oordeel en ek vrees
by die gedagte aan my bose dade.
Hoe sal ek, die ellendige, my teenoor die Regter kan verdedig?
Maar wanneer ek na u ikoon kyk, o albesonge Meesteres,
verkry ek verligting van my smarte,
en in wanhoop val ek voor u neer en roep ek uit:
“Ontferm u, betoon medelye, o Alheilige,
kom gou na my op die oordeelsdag,
sodat u Seun my deur u gebede genadig mag wees,
want buiten u het ek geen ander hoop nie.

Of die Kruistheotokion (op Woensdag- en Vrydagoggende) – Toon 8

Toe die Ooilam die Lam en Herder en Verlosser sien,
waar Hy onregverdig aan die Kruis hang,
het sy met geweeklag uitgeroep:
“Wee my, my liefste Kind, my allerdierbare Seun!
Wee my, hoe sal ek my daarin berus om so ‘n gesig te aanskou?
Ek is innerlik verskeur en my hart is aan die brand.
Maar vervul u woorde, u wat alle goedheid te bowe gaan,
en staan gou op, vul die wêreld met vreugde
en skenk vergewing van oortredinge
aan hulle wat u vlekkelose lyding met geloof besing.”

Sinaksarion

Op die 1ste van vandeesmaand die gedagtenis aan die Heilige en Regverdige
Martelares Efdokía van Samaria.
Verse.       Die Samaritaanse vrou Efdokía bied u nie water nie,
             o Heiland, maar die bloed uit haar nek.

             Op die 1ste Maart het Efdokía die swaard verduur.

Op dieselfde dag die Gedagtenis aan die Heilige Domnina en haar metgeselle.

Op dieselfde dag die Gedagtenis aan die Heilige Martelares, Antonina.

Op dieselfde dag is die Heilige Marcellus en Antonius deur vuur vervolmaak.

Op dieselfde dag is die Heilige Martelaars Silvester en Sofronios deur die swaard
vervolmaak.

Op dieselfde dag is die heilige Nestorianus deur die swaard vervolmaak.

Deur die gebede van u Heiliges, o God, ontferm U oor ons. Amen.

Die res van die Mettediens en die Wegsending.
