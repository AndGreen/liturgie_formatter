                                        1


Triodion: Die Veranderlike vir die Vesperdiens en Mette vir die Sondag van
die Ortodoksie.

Vespers: Sondag van die Ortodoksie

Na Heer, ek het U aangeroep in die Toon van die Week gesing is, word 6 stigiere
van die Opstanding in dieselfde Toon gesing, en daarna die volgende vier
stigiere, om saam 10 stigiere te maak.

Toon 6

1.

U, die Onbegryplike,
wat voor die Môrester
op beginlose wyse,
uit die onstoflike en onliggaamlike skoot
van die Verwekker uitgestraal het,
oor U het die Profete, o Heer,
deur u Gees geïnspireer, geprofeteer
dat U 'n Kind sou word,
vleesgeword uit haar wat geen huwelik ervaar het nie,
met die mens verbind,
en deur die aardbewoners gesien.
Ter wille van hulle o Medelydende,
ag hulle u lig waardig
wat u onsegbare en heilige Opstanding besing.


2.

Met hul woord het die Godverkondigende Profete U verkondig,
met hulle werke het hulle U geëer
en het hulle die nimmereindigende lewe geoes;
hulle het standvastig gebly
en het nie die skepping, Meester, gedien in plaas van U, die Skepper nie,
en ter wille van die Evangelie
het hulle hulle afgekeer van die hele wêreld;
hulle het die gestalte van u Lyding aangeneem
wat hulle vooruit verkondig het.
Ag ons waardig om ter wille van hul gebede
die baan van selfbeheersing onberispelik te voltooi,
U wat alleen ryk aan barmhartigheid is.


3.
                                       2


Hoewel U volgens u goddelike Natuur onomskryfbaar is o Meester,
het U dit aan die einde van die tye aanneemlik geag,
om vlees en omskryfbaar te word.
Want deur die aanneem van ons vlees
het U ook alle eienskappe daarvan op U geneem:
daarom beeld ons die gelaat van u gestalte uit
en deur dié verwantskap soen ons dit,
en daardeur word ons opgehef om U lief te hê
en put ons daaruit die genade van genesing
in navolging van die goddelike oorlewering van die Apostels.

4.

'n Uiters kosbare versiering het die Kerk van Christus terug gekry:
Die mees glansryke wederoprigting van die ikone
van Christus die Verlosser, van die Moeder van God en al die Heiliges.
Daardeur is sy met lig vervul,
skitter sy van genade
en verwerp en verdryf sy alle ketters;
en vol vreugde verheerlik sy
die mensliewende God
wat ter wille van haar
vrywillig die Lyding ondergaan het.


Na Eer aan die Vader en aan die Seun en aan die Heilige Gees.

Toon 2

Die genade van die waarheid het uitgestraal:
die dinge wat vroeër op duistere wyse voorafgebeeld is,
het nou openlik in vervulling gegaan.
Want kyk, die Kerk wat vroeër deur die Tabernakel van die Getuienis
voorafgebeeld is,
is beklee met skoonheid
wat al die aardse te bowe gaan, deur die Ikoon van die vleesgeworde Christ-tus
en dit hou vas aan die Ortodokse geloof,
sodat ons deur vas te hou aan die Ikoon van Hom wat ons vereer
nie in dwaling sal verval nie.
Laat hulle beskaam word wat nie op dié wyse glo nie.
Want die gestalte van die Vleesgewordene is ons roem, waaraan ons vroom eer
betuig,
sonder om van die afbeelding 'n god te maak.
Laat ons, die gelowiges, dit soen en uitroep:
O God verlos u volk
en seën u erfdeel.
                                         3


Dan die Theotokion (Dogmatikon) in die Toon van die Week, gevolg deur O Blye
Lig…en die Prokimenon van die Dag, Die Here is koning…

Indien die Litie/Artoklasia gevier word, word die stigiere van die Heilige aan wie
die Kerk toegewy is, gesing en daarna:.

Eer aan die Vader en aan die Seun en aan die Heilige Gees.

Toon 2

Verheug julle, eerwaardige Profete,
wat die wet van God goed neergelê het
en deur geloof as onverwoesbare standvastige suile bewys is.
Want julle het as middelaars van Christus se nuwe verbond verskyn,
en daar julle oorgegaan het na die Hemel,
smeek Hom om die wêreld vrede te skenk en ons siele te red.

Nou en altyd en tot in ewigheid. Amen.

Theotokion

Toon 2

Op u stel ek al my hoop, Moeder van God, beskerm my onder u hoede.

Apostiga: die stigiere van die Opstanding in die Toon van die Week.

Na "Eer aan die Vader…":

Toon 2

Laat ons wat vanuit die goddeloosheid oorgegaan het na eerbied vir God
en deur die lig van die kennis bestraal is,
met die hande klap, soos die Psalm sê, en God 'n danklied aanbied.
Laat ons eerbiedig die heilige ikone vereer, van Christus, van die Alreine en al
die Heiliges,
dié op mure, dié op hout, of op heilige voorwerpe gegraveer,
terwyl ons die goddelose godsdiens van die dwaalleraars verwerp.
Want soos Basilios gesê het: die eer wat ons aan die ikone bewys,
gaan oor op die oorspronklike voorbeeld.
Nou vra ons U, Christus ons God,
deur die gebede van u ongeskonde Moeder
en van al u Heiliges
om ons die groot barmhartigheid te skenk.
Nou en altyd en tot in ewigheid. Amen.
                                        4


Theotokion

Toon 2

O nuwe wonder wat alle vroeëre wonders te bowe gaan!
Want wie het al gehoor van ‘n moeder wat sonder ‘n man gebaar het
en wat Hom in haar arms gedra het wat die hele skepping omvat?
Dit wat ontvang is, is die Raad van God.
Hom het u as Kind in u arms gedra, o Alreine,
en teenoor Hom het u ‘n moeder se vrymoedigheid bekom.
Hou nie op om in te tree ten behoewe van hulle wat u eer,
dat Hy Hom oor ons mag ontferm en ons siele mag red.

Apolitikion van die Opstanding in die Toon van die Week (en van die Heilige van
die Dag) en die volgende Apolitikion

Toon 2

Ons vereer u vlekkelose Ikoon, o Goeie,
waar ons om vergifnis van oortredinge vra, o Christus God.
Want deur u wil het dit U behaag om die Kruis in die vlees te bestyg,
sodat U hulle wat U geskape het uit die slawerny van die vyand kon red.
Daarom roep ons U dankbaar toe:
U het alles met vreugde vervul, ons Redder,
toe U gekom het om die wêreld te red.


Die Mette vir die Sondag van die Ortodoksie

Na die Ses Psalms en die Vredeslitanie sing ons Die Here is God in die Toon
van die Week gevolg deur die Opstandingsapolitikion, die Apolitikion Ons vereer
u vlekkelose Ikoon, o Goeie,…in Toon 2 en die gepaardgaande Theotokion uit
die Oktoig:

Theotokion van die Week – Toon 2

Al u misteries gaan die begrip te bowe,
hulle is almal hoogheerlik, o Theotokos.
Verseëld in reinheid en in maagdelikheid bewaar,
is u as ware Moeder geken
daar u die ware God gebaar het.
Smeek Hom dat ons siele gered mag word.

Daarna die Klein Litanie en die Kathismata in die Toon van die Week, en daarna
die Evlogitaria/Lofprysinge van die Opstanding, nog ‘n Klein Litanie, die Hipakoï
en die Anavathmi in die Toon van die Week.
                                         5



Daarna volg die Oggendevangelie, Nou dat ons die Opstanding van Christus
aanskou het…, Psalm 50 en daarna:

Toon 8

Eer aan die Vader en aan die Seun en aan die Heilige Gees.

Open vir my die deure van bekering, o Leweskenker,
want my siel gaan vroeg na u heilige Tempel,
geklee in die tempel van my liggaam wat heeltemal bevlek is.
Maar daar U medelydend is,
reinig my deur u deernisvolle barmhartigheid.

Nou en altyd en tot in ewigheid. Amen.

Lei my op die weë van verlossing, o Theotokos,
want ek het my siel met skandelike sondes bevuil
en my lewe met traagheid verkwis.
Maar deur u gebede
Reinig my van alle onreinheid.

Toon 6

Ontferm U oor my, o God, volgens u groot barmhartigheid
en wis volgens die oorvloed van u medelye my oortreding uit.

As ek, ellendige, dink aan die menigte van my aaklige dade,
sidder ek vir die vreeswekkende oordeelsdag.
Maar met vertroue op u ontfermende mededoë
roep ek soos Dawid tot U:
Ontferm U oor my, o God,
volgens u groot barmhartigheid.

Naas die Kanon van die Opstanding in die Toon van die Week, dié van die Kruis
en Opstanding, en dié van die Theotokos in die Toon van die Week, is daar ook
die Kanon van die Triodion (oor die Ortodoksie in Toon 4) wat nog nie vertaal is
nie. Na die Derde Ode volg:

Kathisma Toon 1

Deur u Goddelike gestalte in ‘n Ikoon uit te beeld, o Christus,
verkondig ons duidelik u Geboorte, die onsegbare wonders en vrywillige
Kruisiging.
Daardeur word die Demone in vrees verdryf
en weekla die ketters, hul metgeselle, in skaamte.
                                          6



Eer aan die Vader en aan die Seun en aan die Heilige Gees.

Terwyl dit met die gedaantes van die Profete,
die gestaltes van die Apostels,
die Ikone en voorstellinge van die Heilige Martelare
en al die Heiliges op gewyde wyse versier word,
word ons Moeder, die hemelse Sion, getooi
met die geestelike glans van die geestelike Bruid en Bruidegom

Nou en altyd en tot in ewigheid. Amen.

Theotokion

Openbaar u as beskermer
vir hulle wat u eerwaardige ikoon met liefde eer betoon
en u eendragtig as ware Moeder van God verkondig en getrou vereer
en weer deur u kragtige beskerming alle smart ver van hulle af,
daar u die mag het om alles te doen.

Kontakion - Toon 1 (word gelees)

Die onbegrensde Woord van die Vader is begrens
toe Hy vlees uit u aangeneem het, o Theotokos.
En ná Hy die besoedelde beeld tot die oerbeeld herstel het,
het Hy dit met die Goddelike skoonheid verbind.
Maar terwyl ons hierdie verlossing bely,
vertel ons daarvan in woord en daad.

Ikos. (word gelees)

Die God-geïnspireerde Profete van ouds,
het, toe hulle verligting oor hierdie misterie van die heilsbestel ontvang,
dit vooraf verkondig ter wille van ons,
wat nou die vervulling van die eeue ten deel geval het.
 Daarom, daar ons hierdeur kennis van God ontvang het,
ken ons een Here en God, in drie Persone verheerlik,
En ons aanbid Hom alleen;
Ons het een geloof, een doop, en ons word met Christus beklee.
Maar terwyl ons hierdie verlossing bely,
vertel ons daarvan in woord en daad.


Sinaksarion van die Menaion en daarna van die Sondag van die Ortodoksie:

Op hierdie eerste Sondag van die Vas
                                           7


herdenk ons die wederoprigting van die heilige, eerbiedwaardige ikone
wat plaasgevind het deur die optrede van die ewiggedenkwaardige keisers van
Konstantinopel, Michael en sy moeder Theodora
tydens die Patriargaat van die heilige belyder Methodius.

O onveranderlike ikoon van die Vader,
ontferm U oor ons
deur die gebede van u heilige Belyders. Amen

Katawasias – Toon 4

Eerste Katawasia

Deur die Rooisee se dieptes het die Israel van ouds droogvoets beweeg
en deur die hande van Moses, in die vorm van ‘n kruis uitgestrek,
het hulle die mag van Amalek in die woestyn op die vlug laat slaan.

Derde Katawasia.

U Kerk, o Christus verheug haar in U en roep uit:
U, Here, is my sterkte, my toevlug en my standvastigheid.

Vierde Katawasia.

Toe sy U, die Son van geregtigheid, op die Kruis verhef sien,
het die Kerk in haar slagordes gestaan en, soos gepas, uitgeroep:
Eer aan u krag, o Heer!

Vyfde Katawasia.

U, o Heer, my lig, het in die wêreld gekom,
‘n heilige lig wat hulle wat u lof in geloof besing,
afwend van die donker van die onkunde.

Sesde Katawasia.

“Ek sal met ‘n stem van lof aan U offer, o Heer,”
roep die Kerk tot U,
“gereinig van die dooiebloed van die demone
deur die Bloed wat uit medelye uit u sy gevloei het.”

Sewende Katawasia.

Die kinders van Abraham in die Persiese oond,
aan die brand van liefde vir die Godvresendheid
eerder as deur die vlam,
                                         8


het uitgeroep: “Geseënd is U, o Heer,
in die tempel van u heerlikheid.”

Ons prys, loof en aanbid die Here, en besing en verhef Hom tot in ewigheid.

Agste Katawasia.

Deur sy hande uit te strek
het Daniël bekke van die leeus in die kuil toegemaak;
terwyl die Jongelinge, liefhebbers van die Godvresenheid,
omgord met deugde,
die krag van die vuur gedoof het terwyl hulle roep:
“Loof die Here, al julle werke van die Here.”

Diaken       Ons vereer die Theotokos en Moeder van die Lig met liedere en
             verheerlik haar.

Die diaken* bewierook die heiligdom, ikonostasis, naaf en Volk.

Die Magnificat

My siel maak die Here groot…ens.

Negende Katawasia.

Christus, die Hoeksteen wat nie deur mensehande gekap is nie,
is uit u gekap, o Maagd, die ongekapte berg,
Hy wat die geskeide nature verenig het;
en daarom, o Moeder van God, verheerlik ons u met vreugde.

Die Klein Litanie en daarna:

Heilig is die Here ons God. (drie maal)
Verhef die Here ons God, want heilg is Hy.

Die Ekapostilarion van die Opstanding in die Toon van die Week

Eksapostilaria van die Ortodoksie – Toon 2

Eer aan die Vader en aan die Seun en aan die Heilige Gees.

Spring en klap met die hande en sing en roep met blydskap:
“Hoe wonderbaar en vreemd is u werke, o Christus!
Wie is in staat om oor u magtige dade te praat,
U wat ons in eensgesindheid en eenstemmigheid in een Kerk verenig het!”

Nou en altyd en tot in ewigheid. Amen.
                                         9



Theotokion

Die swaarde van die vyandige kettery het nou misluk,
en die gedagtenis daaraan het met ‘n gedruis verdwyn.
Waar ons u tempel in heerlikheid getooi sien, o Alreine,
met die skoonheid van eerbiedwaardige ikone,
is ons almal met vreugde vervul!


Lofpsalms: vyf stigiere van die Opstanding in die toon van die week en dan die
volgende drie stigiere:

Vers: Ek sal U loof, Here, met my hele hart; ek sal al u wonders vertel.

Toon 4

Die Kerk verheug haar in U, o Mensliewende:
haar Bruidegom en haar Skepper,
wat haar deur u eie wil, so gepas vir God,
gered het van die dwaling van afgode,
en haar aan Uself verloof het deur u kosbare Bloed.
Terwyl sy stralend die gewyde wederoprigting van die ikone ontvang,
verheug sy haar en besing en verheerlik U met geloof.

Vers Ek sal bly wees en in U jubel, ek sal sing tot eer van u naam, o
     Allerhoogste.

Toon 4

Ons rig die gelykenis van u vlees op, Here,
en soen dit vanweë dié verwantskap,
en maak so die groot misterie van u heilsbedeling duidelik,
want U het nie in skyn aan ons verskyn,
soos die volgelinge van Mani beweer wat hulle teen God verset nie,
maar in waarheid en in die natuur van die vlees,
waardeur ons verhef word
om na U te verlang en U lief te hê.

Vers Staan op, Here God; hef u hand op; vergeet u behoeftiges nie vir altyd nie!

Toon 4

‘n Dag vol vreugde en blydskap is vandag openbaar,
want die heerlikheid van die allerware dogmas
straal en skyn helder
                                         10


en die Kerk van Christus is nou versier
deur die wederoprigting van die ikone van die Heiliges
en die glans van die werke in reliëf
en ‘n eensgesindheid kom onder die gelowiges tot stand wat deur God beloon
word.

Eer aan die Vader en aan die Seun en aan die Heilige Gees.

Toon 6


Moses het die Wet in ‘n tyd van onthouding ontvang
en hy het die volk oorreed;
Elia het, toe hy gevas het, die hemele gesluit.
En die drie jongelinge van Abraham het deur ‘n vas die wettelose tiran oorwin.
O Heiland, maak ook ons daardeur waardig
om u Opstanding te bereik
terwyl ons hardop uitroep:
“Heilige God! Heilige Magtige! Heilige Onsterflike, ontferm U oor ons!”

Nou en altyd en tot in ewigheid. Amen.


Theotokion


Hooggeseënd is U, o Maagd Theotokos,
want deur Hom wat uit u vlees aangeneem het
is die Doderyk gevange geneem,
Adam teruggeroep, die vloek gedood,
Eva bevry, die dood doodgemaak,
en ons lewend gemaak.
Daarom roep ons met lofgesange:
Lofwaardig is U, Christus ons God,
wat dit so gewil het.
Eer aan U.

Die Groot Doksologie, en wat daarop volg.
