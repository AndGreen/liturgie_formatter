                                          1

Menaion Februarie 1: die H. Trifon
Die Vesperdiens
By "Heer, ek roep U aan" word 6 verse saam met die volgende stigiere gesing:
Toon 4

Die heilige Kerk maak haar gereed
om die Heer te ontvang,
wat as 'n Kind in haar midde woon;
en deur sy genadegawes
die allergetroue God-liefhebbende gemeenskap geestelik tooi,
en sy roep tot Hom:
U is my roem en my heerlikheid,
en die sieraad van my volheid, o Woord,
wat vir my ‘n Kind in die vlees geword het.

Die ligstralende Bruidsvertrek,
die bo alles vererenswaardige tabernakel,
die heilige, ruime Tempel,
bring nou die Heer na die heiligdom van die Tempel,
en sy verloof Hom aan sy heilige Kerk
terwyl sy tot Hom smeek
dat almal wat haar sonder ophou tereg as Theotokos bely
uit bederf en gevare bevry mag word.

Allerheilige Simeon,
kom hierheen, na die tempel,
om die Christus, die hoop wat jy verkry het, te aanskou,
ontvang Hom in jou arms en roep tot Hom:
Laat nou my, u dienaar,
van die aarde af heengaan, o Verlosser;
en nooi die Profetes Anna
om saam met U die Weldoener te verheerlik,
wat so eerbiedwekkend 'n Kind geword het in die vlees.

Toon 1

O glorieryke Trifon, deur almal geloof,
na jy moedig gestry het in velerlei stryde,
deel jy nou in reine vreugde van die hemele met groot roem,
en terwyl jy 'n martelaar vir die waarheid geword het,
bid daarom tot Christus,
dat Hy vrede en die groot barmhartigheid aan ons siele mag skenk.
                                         2



O Trifon, deur almal geloof
deur die strale van die ewige lig
het jy volkome soos die lig geword
en het jy die duistere waan en bedrog vernietig,
en die wêreldheersers van die duisternis deur die genade van God onttroon
Bid daarom tot Christus
dat Hy vrede en die groot barmhartigheid aan ons siele mag skenk.

O Trifon allersalige,
jy is waardig bevind vir die blydskap en vreugde van die engele
omdat jy die genietinge van die wêreld versaak het;
met 'n standvastige siel het jy alles van geen waarde geag nie;
en met die uiterste standvastigheid
het jy die martelaarskap volbring.
Nou bid jy vir ons siele.

Eer aan die Vader en aan die Seun en aan die Heilige Gees.
Toon 2:
Deur aardse dinge hier benede te verag,
o eerwaardige en allersalige Trifon,
het jy jou dapper na die strydperk gehaas;
en deur en deur ten bloede te worstel,
het jy die hooghartige met vaardigheid tot ‘n val gebring o Martelaar,
en die oorwinnaarskroon verwerf.
Hou nie op nie om namens ons by Christus ons God te smeek, o bekroonde,
dat ons siele gered mag word.

Nou en altyd en tot in ewigheid. Amen.

Vandag ontvang Simeon in sy arms
die Here van die heerlikheid
wat Moses voorheen in die duisternis gesien het
toe Hy hom op die berg Sinai die tafels gegee het.
Dit is Hy wat deur die Profete spreek en die Skepper van die Wet is.
Dit is Hy wat Dawid verkondig,
wat vrees by almal inboesem,
wat oor groot en ryke barmhartigheid beskik.

Apostiga – Toon 6

Die drie-sonnige lig wat helder uit die Maagd gestraal het,
het op ‘n nuwe manier met die Godheid se ligstrale wat lig te bowe gaan,
op onsegbare wyse die heelal getooi.
                                            3



Vers: Nou laat U, Here, u dienskneg gaan in vrede volgens u woord, omdat my
oë u heil gesien het, wat U berei het voor die oë van al die volke.

Nadat Christus sonder verandering ‘n Kind uit die Maagd geword het,
het Hy verskyn om Adam se val vanweë die oortreding op te hef,
waar dit in sterwelinge steeds voortbestaan.

Vers: 'n Lig tot verligting van die nasies en tot heerlikheid van u volk Israel.

Ter vervulling van die geskrewe Wet
word die Here en gewer van die Wet
nou as ‘n Goddelike Kind deur sy Maagdelike Moeder
in die tempel van die Wet ingebring.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 2

Die heilige Maagd het die Heilige
in die Heiligdom na die priester gebring.
Simeon het sy arms oopgemaak,
Hom met vreugde ontvang, en uitgeroep:
Nou laat U u dienskneg heengaan in vrede, o Meester,
volgens u woord, o Heer.

Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God,
deur sy smekinge.

Apolitikion vir die Voorfees - Toon 1

Die hemelkoor het van die hemele af na die aarde neergebuig
en die eersgeborene van die hele skepping as ‘n suigeling gesien
waar Hy deur sy moeder wat geen ervaring van ‘n man het na die tempel gedra
word,
en nou sing hulle saam met ons ‘n voorfeestelike gesang,
met verbasing en ontsag.
                                           4

Die Mettediens

Eerste Kathisma - Toon 1

Hy wat saam met die Vader op die heilige troon is,
het op aarde gekom, is uit ‘n Maagd gebore,
en het ‘n kind geword,
hoewel Hy onomskryfbaar in die tyd is.
Hom het Simeon in sy arms ontvang,
en met vreugde gesê:
“Nou laat U u dienaar gaan,
nadat U hom verbly het, o Barmhartige.”

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Herhaal bg. Hy wat saam met die Vader op die heilige troon is…

Tweede Kathisma – Toon 4

Toe jy, o Simeon, Christus ons God in jou bejaarde arms omhels,
ná Hy ‘n kind in die vlees geword het,
uit ‘n Moeder wat sonder ervaring van ‘n man was,
het jy die beslissing oor jou uittog in heerlikheid ontvang,
asook die standhoudende genade van wonderwerke.
Daarom verheerlik ons jou almal tereg.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Herhaal bg. Toe jy, o Simeon, Christus ons God in jou bejaarde arms omhels,

(Daar is geen Evangelielesing nie, en dus ook geen Groot Doksologie nie)

(Die Kanon vir die Voorfees in Toon 4 en dié van die Martelaar in Toon 8 moet
nog vertaal word)

Kathisma van die Martelaar na die Derde Ode – Toon 4

Daar jy vreugde skep in lyding van die vlees, o salige,
het jy tereg die Goddelike vreugde wat sonder lyding is
in die Paradys verkry,
toe jy ‘n kroon van onsterflkheid van God ontvang het.
Daarom laat jy strome genesinge opwel, o Martelaar,
vir hulle wat met liefde hul toevlug tot jou beskutting neem.
                                          5

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Van die Voorfees – Toon 1

O skatkis van die ewigheid,
die lewe van almal,
wat eens op die berg Sinai die Wet op kliptafels gegrafeer het,
wat om my ontwil ‘n kind geword het
en U aan die Wet onderwerp het,
om almal van die slawerny van die Wet los te maak:
Eer aan u goedhartigheid, o Heiland.
Eer aan u Koninkryk.
Eer aan u heilsbestel, enig Mensliewende.

Kontakion

Met die standvastigheid van die Drie-eenheid,
het jy die veelgodedom tot aan die eindes van die aarde vernietig,
o besongene, wat in die Here eervol geword het.
En ná jy die tiranne in Christus die Verlosser oorwin het,
het jy die kroon van jou martelaarskap ontvang,
asook genadegawes van Goddelike genesing,
as ‘n onoorwinlike.

Sinkasarion

Op die 1ste van vandeesmaand, die gedagtenis aan die heilige Martelaar,
Tryfon.

Op dieselfde dag, die gedagtenis aan ons vrome Vader, Petrus van Galasië.

Op dieselfde dag, die gedagtenis aan ons vrome Vader, Bendimianos.

Op dieselfde dag, die gedagtenis aan ons vrome Vader en Belyer, Basilios,
Aartsbiskop van Tessalonika, wat van Athene gekom het.

Op dieselfde dag word die vrome Timotheüs in vrede vervolmaak.

Op dieselfde dag word die heilige Martelaar Theion saam met sy twee kinders
deur die swaard vervolmaak.

Op dieselfde dag word die heilige martelaar Karion, ná sy tong uitgesny is,
vervolmaak.
                                            6

Op dieselfde dag die gedagtenis aan die heilige Martelares Perpetua, en hulle
wat saam met haar was, Saturos, Revocatus, Saturninus, Secundus en Felicitas.

Die heilige Nuwemartelaar Anastasios van Navplio, wat in1655 in Navplio
vervolmaak is, nadat hy in stukke gekap is.

Deur hul heilige gebede, o God, ontferm U oor ons.

Eksapostilarion van die Martelaar – Toon 3

Met ‘n sonderlinge vreugde vervul,o salige,
het jy dieselfde lewe as die heilige Engele geleef.
Waar jy ganse in bosryke dale laat wei het,
het jy van God die genade van genesingswonders ontvang,
o Grootmartelaar Tryfon,
om sterwelinge se krankhede en siektes te genees.

Van die Voorfees – Toon 3

Toe die al-onskuldige Maagd die Kind in die Heiligdom bring,
het sy die voorskrifte van die Wet volbring.
En toe Simeon die regverdige Hom in sy arms ontvang,
het hy vir die Maagd gesê:
“Hy is gestel vir die val en opstanding van baie
en as ‘n teken in die wêreld.”

By die Lofgesange – Toon 2

Sonder smet word Christus uit die Maagd gebore,
Hy wat sonder verandering uit die Vader kom,
die Seun voor die Môrester,
wat Adam verlos.

Vers: Nou laat U, Here, u dienskneg gaan in vrede volgens u woord, omdat my
oë u heil gesien het, wat U berei het voor die oë van al die volke.

Open, o poorte van die hemel,
want Christus word in die tempel as ‘n kind
deur sy Maagdelike Moeder
aan God die Vader opgedra.

Vers: 'n Lig tot verligting van die nasies en tot heerlikheid van u volk Israel.

Ontvang die Here van die heerlkheid, o Simeon,
soos jy deur die Heilige Gees te kenne gegee is,
want kyk, Hy het gekom.
                                           7


Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 2

Die Skepper van hemel en aarde is vandag
deur die Heilige Simeon die grysaard in sy arms gedra.
Want deur die Heilige Gees het hy gesê:
Nou is ek vrygemaak,
Want ek het my Verlosser gesien.

Die Klein Doksologie en wat daarop volg.
