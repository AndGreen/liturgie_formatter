                                           1


Menaion April 29 Die H. Apostels Jason en Sosípater

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 1

O glorieryke, alwyse Jason en Sosípater,
daar julle Christus liefgehad het,
aan Wie julle in jul siele verbind is,
het julle alle behaaglike dinge versaak,
in sy voetspore gevolg
en deur geloof met Hom omgegaan.
Bid tot Hom
dat ons siele vrede en groot barmhartigheid geskenk mag word.

O Jason en Sosípater,
verlig my siel wat deur die hartstogte verduister is,
julle wat die aardse wêreld met jul Goddelike leringe bestraal het,
die duisternis van afgodery laat afneem het
en heel die menslike geslag, ná hul verlos is,
aan Christus ons God opgedra het.

O wyse Jason en Sosípater,
Christus God het julle gestuur om die verdwaaldes terug te roep
en deur jul leringe wat van Goddelike wysheid getuig,
het Hy almal tot verlossing gelei.
Bid nou tot Hom
dat ons siele vrede en groot barmhartigheid geskenk mag word.

Apolitikion van die Apostels – Toon 3

O Heilige Apostels,
bid tot die barmhartige God
dat Hy ons siele vergewing van oortredinge sal skenk.

Die Veranderlike van die Mettediens

Kathisma na die Derde Ode van die Kanon (wat nog vertaal moet word)

Toon 1

Laat ons, die gelowiges,
Jason en Sosípater op waardige wyse met gesange eer
as heilige ingewydenes van die Heilige Drie-eenheid
en heroute van die Geloof,
sodat ons almal deur hul smeekbedes
barmhartigheid en Goddelike genade mag ontvang,
om op die regte tyd gehelp te word.
                                           2


En van die Fees.

Kontakion - Toon 2

Deur die dogmas van Paulus verlig, o driemaalsaliges,
het julle ligbakens van die wêreld geword.
Want julle verlig altyd die wêreld deur jul wonders,
o Jason, bron van genesinge,
en Sosípater, roem van Christus se Martelare.
O Goddraende Apostels,
beskermers van hulle wat in nood verkeer,
smeek God dat ons siele gered mag word.

Ikos

O Apostels wat God verkondig, heroute van reggelowigheid,
leermeesters en immer-eerwaardige beskermers van die reggelowiges,
waar julle by God staan, met Goddelike lig vervul is
en met krone getooi is, vra ons julle, verlig ons om op reggelowige wyse jul al-
feestelike fees met lofgesange te vier.
Want ons is almal jul kudde, deur genade van die dwaling verlos,
maar daar julle beskermers van die gelowiges is, haas julle tot die Skepper
om met vrymoedigheid te bid dat ons siele gered mag word.

Sinaksarion

Op die 29ste van vandeesmaand die Gedagtenis aan die Heilige Apostels uit die
Sewentig, Jason en Sosípater.

Verse.        Jason het die einde van die verganklike lewe bereik,
              maar ook die ander lewe gevind wat geen einde het nie.

              Toe u Sosipater sterf, Vader van God die Woord,
              het U hom die heerlikheid van u aangesig getoon.

              Op die 29ste het Jason die aarde verlaat.

Op dieselfde dag die Gedagtenis aan die sewe Heilige Martelare, rowers wat deur
die Apostel Jason tot geloof in Christus gekom het en vervolmaak is, toe hulle in ‘n
ketel kokende pik gegooi is.

Op dieselfde dag die Gedagtenis aan die Heilige Kerkira, dogter van Koning
Kerkillinos, wat vervolmaak is toe sy met pyle deurboor is.

Op dieselfde dag die Gedagtenis aan die Heilige Martelare Zinon en Vitalius, wat
deur vuur vervolmaak is.

Op dieselfde dag is die Heilige Martelaar Eusebius deur vuur vervolmaak.
                                         3


Deur die gebede van u Heiliges, o Christus ons God, ontferm U oor ons. Amen.

Eksapostilarion

Die al-ligtende en heilige fees van die Apostels
roep die menigte inwoners van Kerkira op tot ‘n feesmaal.
Kom almal, word met geestelike blydskap vervul.

Die res van die Mettediens en die Wegsending.
