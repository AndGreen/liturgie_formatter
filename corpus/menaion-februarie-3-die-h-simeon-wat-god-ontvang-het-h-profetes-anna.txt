                                           1


Menaion Februarie 3 Die H. Simeon wat God ontvang het en die H. Profetes
Anna.
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse sing ons 3
stigiere van die fees en 3 van die Heiliges.
Van die Fees – 1     (Τῶν οὐρανίων ταγµάτων)
Die Skepper van almal en ons Verlosser
is deur sy Maagdelike Moeder na die tempel gebring.
Daar het die Grysaard Hom ontvang en met vreugde uitgeroep:
“Nou laat U u dienaar in vrede gaan, o Goeie,
soos dit u welbehae was.”

Toe Simeon die Verlosser wat voor alle eeue gebore is
van die Maagd in sy arms ontvang, het hy uitgeroep:
“Die eindes van die aarde het die verligting van u heerlikheid gesien.
Nou laat U u dienaar in vrede gaan, o Goeie,
omdat ek U gesien het.”

Toe Simeon die Verlosser in sy arms dra
wat in die laaste tye vir die verlossing van sterwelinge gebore is,
het hy met vreugde uitgeroep:
“Ek het die lig van die nasies en die heerlikheid van Israel gesien.
Nou laat U my op u bevel hiervandaan gaan.”

Toon 4        (Ἔδωκας σηµείωσιν)
Daar jy as regverdig, volmaak en volprese bekend staan,
het jy wat deur God geïnspireer is,
die enige volmaakte God in jou arms ontvang,
toe Hy ‘n liggaam aangeneem
en gekom het om die wêreld te regverdig,
en jy het jou van jou liggaam losgemaak en tot Hom geroep:
“Nou laat U u dienskneg in vrede gaan, o Mensliewende,
want ek het U vandag gesien.”

O Simeon, jonk van gees, maar bejaard van liggaam,
dit is aan jou voorspel dat jy nie die dood sou sien
voordat jy ‘n jong Kindjie sien nie,
die Skepper wat voor alle tye is,
die God van almal wat arm geword het na die vlees,
en toe jy Hom sien, het jy opgespring
en om die losmaking van die vlees gevra,
en met vreugde na die Goddelike tentwonings oorgegaan.

Toe Anna wat deur God geïnspireer is en die alsalige Simeon,
hulle wat deur profesie verlig
en as onberispelik in die Wet bewys is,
nou die Gewer van die Wet sien,
                                         2


wat as ‘n Kindjie soos ons verskyn het,
het hulle Hom aanbid.
Laat ons vandag met groot vreugde hul gedagtenis vier,
terwyl ons Jesus die Mensliewende tereg verheerlik.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 4        (Ἔδωκας σηµείωσιν)
O Al-onskuldige Maagd en Moeder,
omskep nou die ydelheid en swakheid van my siel
in die krag en sterkte van die vrees van God,
om Christus se gebooie na te kom en te volbring,
sodat ek die onblusbare vuur mag ontvlug
en deur u in ewige vreugde die hemelse erfdeel
en oneindige lewe mag vind, o Meesteres.

Of die Kruistheotokion (op Dinsdag- Donderdagaande)

Toon 4       (Ἔδωκας σηµείωσιν)

Toe die Alreine Christus die Mensliewende gekruisig
en deur ‘n spies in die sy deurboor, sien,
het sy geweekla en uitgeroep:
“Wat is dit, my Kind?
Wat het ‘n ondankbare volk U vergeld
vir die goeie wat U aan hulle gedoen het
en waarom haas U daarna om my kinderloos te laat, o Allerdierbare?
Ek is verbyster deur u vrywillige kruisiging, o Goedhartige.”

[ of: Eer aan die Vader en aan die Seun en aan die Heilige Gees, nou en altyd en tot
in ewigheid. Amen.
Theotokion – Toon 5
Die Oue van Dae word noudat Hy 'n Kind in die vlees geword het,
deur sy maagdelike Moeder in die Tempel gebring
en Hy vervul die voorskrif van sy eie Wet.
Simeon het Hom ontvang en gesê:
“Laat nou U, o Heilige, u dienskneg gaan in vrede, volgens u woord,
 omdat my oë u heil gesien het.”

Apostiga van die Fees – Toon 2 (Οἶκος τοῦ Ἐφραθᾶ)
Vandag is die Verlosser as Kindjie
na die tempel van die Here gebring
en die Grysaard het Hom in sy bejaarde arms ontvang.

Vers: Nou laat U, Here, u dienskneg gaan in vrede volgens u woord,
      omdat my oë u heil gesien het, wat U berei het voor die oë van al die volke.
      (Lukas 2:29-30)
                                            3



Vandag word Hy wat oud in tyd is,
op sonderlinge wyse as Kindjie in die vlees gesien
en die tempel ingebring.

Vers: 'n Lig tot verligting van die nasies en tot heerlikheid van u volk Israel.
“O Simeon,” het die Alreine uitgeroep,
“ontvang in jou arms as Kind
die Here van heerlikheid en verlossing van die wêreld.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 1
Die Oue van Dae,
wat destyds aan Moses die Wet gegee het op Sinai,
word vandag as Kind gesien,
en as Skepper van die Wet, vervul Hy die Wet,
en word in ooreenstemming met die Wet na die Tempel gebring
en aan 'n grysaard gegee.
Die regverdige Simeon ontvang Hom
en sien hoe die vervulling van die goddelike voorskrifte voltrek word
en roep vol vreugde uit:
“My oë het die Misterie aanskou
wat sedert alle tye verborge was
maar in hierdie laaste dae openbaar is:
die Lig wat die maanlose nag van die ongelowige volkere laat verdwyn,
die heerlikheid van die nuutverworwe Israel.
Maak daarom u dienaar los van die bande van hierdie vleeslike bestaan
vir die wonderbare lewe wat sonder ouderdom of einde is,
U wat aan die wêreld die groot barmhartigheid skenk.”

Apolitikion van die Fees – Toon 1
Verheug u, begenadigde Maagd Theotokos,
want uit u het die Son van Geregtigheid opgegaan,
Christus ons God,
om hulle te verlig wat in die duister verkeer.
Verheug jou ook, regverdige Grysaard,
want jy het in jou arms die Bevryder van ons siele ontvang
wat ons ook die Opstanding skenk.
Die res van die Vesperdiens en die Wegsending
Die Veranderlike vir die Mettediens
[Ná die Eerste Psalmlesing die volgende Kathisma
Toon 1        (Τοῦ λίθου σφραγισθέντος)
O Skat van die eeue, lewe van almal,
                                          4


om my ontwil het U, wat destyds op die berg Sinai
die Wet op ‘n tafel gegrafeer het,
‘n Kind geword en U aan die Wet onderwerp,
sodat U almal van die slawerny van die ou Wet mag bevry.
Eer aan u goedhartigheid, o Verlosser;
eer aan u koninkryk;
eer aan u heilsbestel, o enig Mensliewende.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:     O Skat van die eeue, lewe van almal…

Ná die Tweede Psalmlesing die volgende Kathisma

Toon 5       (Τὸν συνάναρχον Λόγον)

U, die Skepper, Meester en Gewer van die Wet,
is na die tempel gebring ter vervulling van die gebruike daarvan,
en in u welbehae het U, o enig Medelydende,
wat ontsagwekkend teenoor almal is
en die hele Skepping onderhou,
U verwerdig om in die vlees in Simeon se arms gedra te word
en u lig aan ons almal geopenbaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:     U, die Skepper, Meester en Gewer van die Wet…]
Kathisma ná die Derde Ode van die Kanon (wat nog vertaal moet word)

Toon 3       (Τὴν ὡραιότητα)
Ná U ‘n liggaam uit die Maagd aangeneem het, o Christus,
het die heilige Simeon hom verheug om U te ontvang.
“Nou laat U u dienaar gaan, o Meester,” het hy uitgeroep,
en die onberispelike, glorieryke profetes Anna
het U dank en ‘n gesang toegebring,
maar ons, o Leweskenkende, roep U toe:
Eer aan U, wat daarin ‘n welbehae gehad het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 3        (Τὴν ὡραιότητα)
Onbegryplik en onbevatlik is die vreemde geheimenis
wat in u voltrek is,
o Reine Meesteres wat deur God begenadig is
Want ná u Hom wat onbevatlik is ontvang het,
het U Hom aan Wie vlees uit u vleklose bloed verleen is, gebaar.
                                         5


Smeek Hom altyd, daar Hy u Seun is,
om ons siele te red.

Of die Kruistheotokion (op Woensdag- en Vrydagoggende)

Toon 3        (Τὴν ὡραιότητα)
Toe u reine Moeder wat geen ervaring van die huwelik het nie
U dood aan die Kruis sien hang, o Christus,
het sy moederlik geween en gesê:
“Hoe het die wettelose en ondankbare gepeupel van die Hebreërs
wat u vele groot gawes geniet het, U vergeld, o Barmhartige?
Ek besing u Goddelike selfvernedering.”

Sinaksarion

Op die 3de van vandeesmaand die Gedagtenis aan die Heilige en Regverdige
Simeon wat God ontvang het en Anna die Profetes, hulle wie se sinaksis in die
eerwaardige heiligdom van die Heilige Jakobus die Broer van God gevier word, wat
in die eerwaardige tempel van die Heilige Theotokos is, naby die allerheilige Groot
Kerk.

Verse.        Die Grysaard het aan die dooies verkondig dat God die Woord
              selfs hulle sou bereik, daar Hy as mens verskyn het.
              Die Dogter van Fanuel het nie die aarde verlaat
              totdat sy God as Kindjie daarop gesien het nie.

              Op die 13de is Simeon van die band van die lewe losgemaak.

Op dieselfde dag die Gedagtenis aan die Heilige Martelare Adriaan en Eubulus.

Op dieselfde dag die Gedagtenis aan die Heilige Martelaar Wlasios die Beeswagter.

Op dieselfde dag is die Profeet Asarja, seun van Addo, in vrede vervolmaak.

Op dieselfde dag is die Martelare Paulus en Simon deur die swaard vervolmaak.

Op dieselfde dag is die Heilige Claudius in vrede vervolmaak.

Deur hul heilige gebede, o God, ontferm U oor ons. Amen.

Eksapostilarion – Toon 2         (Γυναῖκες ἀκουτίσθητε)
In u, o Moeder van God,
is die Woord sonder verandering na sy Persoon
en sonder saad met die vlees verenig en het Hy ‘n Kind geword.
Soos ‘n troon van Gerubim het u Hom nou in u arms gedra
en aan God die Vader opgedra.
En Simeon die Grysaard het Hom met vreugde ontvang.

Lofpsalms – Toon 6         (Τριήµερος ἀνέστης Χριστὲ)
                                            6


O Simeon, ontvang die Skepper van almal in jou hande.
O Grysaard, omhels die Christus
wat die Maagdelike Jonkvrou sonder saad gebaar het,
tot vreugde van ons geslag.

Vers: Nou laat U, Here, u dienskneg gaan in vrede volgens u woord,
      omdat my oë u heil gesien het, wat U berei het voor die oë van al die volke.
      (Lukas 2:29-30)

O volke, laat ons byeenkom
en vir die verlossing van ons siele.
die Skepper en God van die Wet besing,
Hy vir Wie die menigte Engele sidder,
die enige weldoener en Gewer van die Wet.

Vers: 'n Lig tot verligting van die nasies en tot heerlikheid van u volk Israel.
Nou maak U, o Meester, u dienaar in vrede los
van die boeie van die vlees, soos U gesê het,
omdat ek U gesien het, o Christus,
die lig wat voor alle tye is,
tot verligting van die nasies, o Israel.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 2

Die heilige Maagd het in die Heiligdom
die Heilige na die priester gebring.
En Simeon het sy arms uitgestrek om Hom met vreugde te ontvang,
en hy het uitgeroep:
“Nou laat U u dienskneg gaan in vrede, o Meester en Heer, volgens u woord.”

Die res van die Mettediens en die Wegsending.
