                                        1


Menaion Julie 5

Die Veranderlike vir die Vesperdiens

Na die Openingspsalm sing ons “Geseënd is die man…”. By “Heer, ek het U
aangeroep…” maak ons voorsiening vir ses verse en sing ons die volgende
stigiere.

Toon 2

Met watter gewyde liedere moet ons lof aan Athanasius opdra?
Hy wat getooi is deur sy dade
en gedy met genadegawes
deur die uitgieting van stralende Goddelike lig,
die swaard wat die aanslae van die hartstogte kloof,
die suil wat met kontemplasie straal,
die lamp van selfbeheersing
wat deur die kandelaar van sy siel
die gebooie van God waarneem
wat aan almal die lewe skenk.

Met watter woord-kranse moet ons Athanasius omkrans?
Die valk wat hom hemelwaarts haas
en op Goddelike vleuels van kontemplasie na die hemel sweef,
die ondeurdringbare bolwerk van nederigheid,
die onwankelbare vesting van onderskeidingsvermoë,
die verhewe sierlikheid van goedgeordende sedes,
wat by Christus God, die enige goedhartige,
ten behoewe van sy kinders smeek.

Deur die fakkel van jou genadegawes,
o heilige Godgesinde vader Athanasius,
is jy as immerligbrengende daeraad bewys,
wat hulle wat deur die newel van die hartstogte verblind is,
na die nimmertanende ligglans lok.
Daarom, as iemand wat sy talent vermeerder het,
het Christus jou ‘n geneesheer van siele gemaak
wat met die swaard van jou woorde
die verrotting van ongeneeslike wonde wegsny
en verlossende gesondheid skenk aan hulle wat jou nader.

Toon 8

O salige Vader Lampadus,
met groot selfbeheersing en intense gebed
het jy die vleeslike gesindheid aan die siel onderwerp
                                         2


en is jy, o Heilige, met die genadegawes van die Alheilige Gees vervul.
Deur Hom versterk, het jy al die slagordes van die bose geeste onderwerp
en met die grond gelyk gemaak.

O Vader Lampadus deur God geïnspireer,
soos ‘n verborge skat is jy aan ons geopenbaar
waar jy in die grot gelê het
en met tekens en wonders geur jy die siele
van hulle wat jou met geloof nader, o Godsalige.
Daarom roep ons jou toe:
“Deur jou versoeke ontruk hulle wat jou loof aan hul vyande.”

O Vader Lampadus wat wysheid van God ontvang het,
deur jou asketiese lewenswyse het jy aan God gekleef
en is jy op heilige wyse deur sy glans verlig
en is jy as lamp bewys
wat altyd almal met verlossende deugde bestraal.
Daarom vier ons vandag jou ligbrengende gedagtenis
met geloof en vreugde, o Godsalige.

Eer aan die Vader en aan die Seun en aan die Heilige Gees.

Toon 6

Soos jou lewe deur God geïnspireerd was,
was ook jou einde alheilig, Vader Athanasius.
Want die hele menigte van die Berg was daar vergader,
en toe hulle jou sonder asem op die bed sien lê,
het hulle met woorde van weeklag uitgeroep:
“Gee jou dienaars ‘n laaste woord, o Heilige;
Onderrig ons waar jy jou kinders agterlaat, Vader,
hulle oor wie jy jou soos ‘n waarlik medelydende en liefdevolle vader ontferm het.
Nietemin, al word jy hier in die graf toegemaak,
word ons almal wat jou met liefde eer,
daar bo met jou as beskermer en voorbidder verryk.

Nou en altyd en tot in ewigheid. Amen.

Theotokion – Toon 6 (dogmatikon)

Wie sou u nie salig noem nie, alheilige Maagd,
wie sou nie u geboortegewing sonder barensweë besing nie,
want die eniggebore Seun
wat buite alle tyd uit die Vader gestraal het,
het uit u, die reine, voortgekom
nadat Hy op onuitspreeklike wyse vlees geword het.
                                        3


Van nature is Hy God,
en van nature het Hy terwille van ons mens geword,
nie verdeel in twee Persone nie,
maar sonder verwarring geken in twee nature.
Smeek Hom, verhewe Alsalige,
dat Hy Hom oor ons siele sal ontferm.

Die lesing uit die Wysheid van Salomo (3:1-9)

Die siele van die regverdiges is in die hand van God, en geen kwelling sal hulle
raak nie. In die oë van die dwase het dit gelyk of hulle gesterwe het, en hulle
vertrek is as ‘n nederlaag beskou, en hul weggaan van ons as hul vernietiging,
maar hulle verkeer in vrede. Want al is hulle volgens die waarneming van mense
gestraf, is hul verwagting vol onsterflikheid. En hoewel hulle in ‘n geringe mate
getugtig is, sal hulle groot weldade ervaar, omdat God hulle beproef het en
bevind het dat hulle Hom waardig is. Soos goud in die smeltkroes het Hy hulle
getoets, en soos heeloffers het Hy hulle aanvaar. En in die tyd van hul besoeking
sal hulle vlam vat en soos vonke deur ‘n stoppelland trek. Hulle sal nasies
oordeel en oor volke heers en die Here sal vir ewig oor hulle regeer. Hulle wat
hul vertroue in Hom gestel het, sal waarheid verstaan, en die gelowiges sal in
liefde by Hom bly, want genade en barmhartigheid is onder sy heiliges, en
besoeking onder sy uitverkorenes.

Die lesing uit die Wysheid van Salomo (5:15-23; 6:1-3)

Die regverdiges leef tot in ewigheid, en hul beloning lê in die Here, en hul
versorging kom van die Allerhoogste. Daarom sal hulle ‘n sierlike paleis en ‘n
skone hoofband uit die hand van die Here ontvang, want met sy regterhand sal
Hy hulle beskut en met sy arm beskerm. Hy sal sy ywer as sy volle wapenrusting
neem, en die Skepping bewapen om die vyande af te weer. As borswering sal Hy
Hom met geregtigheid beklee, en ongeveinsde oordeel sal Hy as helm opsit. Hy
sal heiligheid as ‘n onoorwinlike skild neem, en streng toorn as ‘n swaard skerp
maak. Die skepping sal saam met Hom die stryd voer teen die dwases,
goedgemikte weerligstrale sal uitgaan, en sal van die wolke na hul teiken spring
soos van ‘n gebuigde boog, en haelstene gevul met toorn sal soos uit ‘n
steenslinger gewerp word. Die water van die see sal toornig teenoor hulle wees,
en die riviere sal hulle meedoënloos oorspoel. ‘n Sterk wind sal hom teen hulle
opstel, en hulle soos ‘n orkaan verbrysel, en wetteloosheid sal die hele aarde
verwoes, en boosdoenery sal die trone van heersers omverwerp. Luister,
daarom, o konings, en wees verstandig en leer, regters van die eindes van die
aarde, hoor julle wat oor menigtes beskik, en trots is op julle menigte van volke,
want julle mag is deur die Here aan julle gegee, en julle heerskappy is van die
Allerhoogste.

Die Lesing uit die Wysheid van Salomo (4:7-15)
                                       4


Die regverdige sal, selfs as hy vroeg te sterwe kom, in rus verkeer. Want ‘n
eervolle ouderdom is nie die langdurende nie, en word nie deur die aantal jare
gemeet nie. Insig is grysheid vir die mensdom, en ‘n vlekkelose lewe is ‘n hoë
ouderdom. Toe hy God welbehaaglik geword het, is hy liefgehad, en terwyl hy
tussen sondaars gewoon het, is hy weggeneem. Hy is weggeraap, sodat
boosheid nie sy begrip verander en lis sy siel bedrieg nie. Want die betowering
van slegtheid verduister die goeie, en die onsekerheid van begeerte ondergrawe
‘n onskuldige gemoed. In ‘n kort tydjie vervolmaak, het hy lange jare volgemaak,
want sy siel het die Here behaag. Daarom het hy hom uit die midde van die
boosheid gehaas. Die volke het dit gesien en nie begryp nie, en soiets nie ter
harte geneem nie, dat genade en barmhartigheid onder sy heiliges is, en
besoeking onder sy uitverkorenes.

Litie (onvolledig)

Toon 1


Toon 2


Toon 4


Eer aan die Vader en aan die Seun en aan die Heilige Gees.

Toon 5

Laat ons dit met ‘n basuin van liedere uitbasuin.
Want die genade van die Gees, wat skoner as alle basuine klink,
roep almal byeen tot lof van die Goddraende Vader.
Laat konings en heersers hul verwonder oor die opregte dienaar van die Koning
van almal,
wat met die volle wapenrusting van die Goddelike Gees
die owerhede en magte van die wêreldheerser op die vlug laat slaan het.
O Herders en meesters, laat ons die ware maatstaf en beeld van die allerbeste
herderskap loof,
suiwer in sy leerstellinge, sterk in die geloof,
hoog van gees waar dit by kontemplasie kom,
in sy optrede bo die wolke,
‘n stroom van genietinge deur sy leringe,
die leidsman van dwalendes .
wat vir verwardes standvastigheid bring,
die mees medelydende teenoor almal wat siek is,
die groot roem van Athos.
Laat ons hom almal loof en sê:
                                         5


“O, ons Vader Athanasius, kroon van die Vaders,
sorg altyd vir jou dienaars
en red jou kudde deur jou smekinge,”

Nou en altyd en tot in ewigheid. Amen.

Theotokion – Toon 5

Laat ons dit met ‘n basuin van liedere uitbasuin.
Want van bo buig die Moeder en Maagd, en koningin van almal, neer
en omkrans met seëninge hulle wat haar besing.
Laat konings en heersers byeenkom
en die Koningin met gesange lof toeswaai,
sy wat die Koning gebaar het
wie se welbehae dit was om in sy mensliewendheid
hulle wat voorheen deur die dood gevange gehou is, te verlos.
O Herders en leermeesters,
laat ons byeenkom en die hoogreine Moeder van die Goeie Herder loof,
die goudglansende lamp, die ligdraende wolk,
wat wyer as die hemele is,
die besielde ark, die vurige troon van die Meester,
die goue kruik wat die manna bevat,
die geslote poort van die Woord,
die toevlug van alle Christene.
Laat ons haar met God-geïnspireerde gesange loof
en laat ons aldus sê:
“O Paleis van die Woord, maak ons ellendiges die koninkryk van die hemele
waardig,
want deur u bemiddeling is niks onmoontlik nie.”

Apostiga – Toon 5

Verheug jou, heilige Athanasius,
wat met die engelekore verkeer,
want deur deug te beoefen
het jy waarlik hul lewe op aarde gelewe,
en is jy as ‘n smettelose spieël van reinheid geopenbaar,
wat die skitterende weerligstrale van die Heilige Gees ontvang, o algeseënde.
Heeltemal verlig het jy die toekomstige dinge gesien
en alles vooruit verwoord,
daar jy ingewy is deur die Goddelike verligting van Christus.
Smeek Hom dat ons siele sy groot barmhartigheid geskenk mag word.

Vers. Kosbaar voor die aangesig van die Here is die dood van sy heilige. (Ps.
      115)
                                         6


Verheug jou, jy wat die leier van die askete geword het
asook hul onwoorwinlike beskermer.
Want deur die wortels van die hartstogte af te sny
en die aanslae van die demone dapper te weerstaan,
het jy oor hul sielsvernietigende dwaling getriomfeer, Athanasius,
en die werking van die Heiland se Kruis
en die onoorwinlike krag daarvan geopenbaar.
Deur jou daarmee te omgord, het jy almal oorwin
wat die Goddelike verskyning in die vlees van Christus verwerp.
Smeek Hom dat ons siele sy groot barmhartigheid geskenk mag word.

Vers. Salig is die man wat die Here vrees, wat ‘n groot welbehae in sy gebooie
      het. (Ps. 111)

As ‘n ligtende, vasstaande suil van deugde
en ‘n wolk wat skadu gee, is jy geopenbaar,
waar jy die aanskouers van God wat op Athos is
vanaf die aarde na die hemel voorafgaan
deur die see van hartstoge met die staf van die Kruis te kloof.
Jy het die geestelike Amalek op die vlug laat slaan
en ‘n onbelemmerde weg na die hemel gevind, o Godsalige,
asook ‘n onbederflike erfdeel
waar jy saam met die Liggaamlose Magte
vol vreugde by die troon van Christus staan.
Smeek Hom dat ons siele sy groot barmhartigheid geskenk mag word.

Eer aan die Vader en aan die Seun en aan die Heilige Gees.

Toon 6

Kom, o liefhebbers van feeste, laat ons byeenkom
en met lofliedere die sieraad van die Vaders besing,
die roem van die askete, die fontein van wonders,
en onbeskaamde voorbidder by God,
en laat ons sê:
“Verheug jou, maatstaf, afdruksel en noukeurigste beeld van die monikkelewe.
Verheug jou, ver-stralende ster, wat die hele wêreld verlig met die fakkelseine
van jou deugde.
Verheug jou, groot vertrooster van hulle wat in pyn verkeer
en vurige beskermer van hulle wat in die moeilikheid is.
Hou daarom nie op, Athanasius,
om vir hierdie kudde van jou en vir al die gelowiges wat jou eerwaardige
ontslaping eer by Christus ons God te bid nie.

Nou en altyd en tot in ewigheid. Amen.
                                       7


Theotokion – Toon 6 (soos vantevore vertaal)

O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
bid saam met die Apostels en al die Heiliges
dat ons siele ontferming mag ontvang.

Apolitikion – Toon 3

Die Engele-ordes was verbaas oor jou lewe in die vlees,
hoe jy jou met die liggaam tot onsigbare worstelstryde gewend
en die slagordes van die demone gewond het, o alomgeërde.
Daarom, o Athanasius, het Christus jou met ryke gawes beloon.
Bid dus tot Christus ons God, o vader,
dat ons siele gered mag word.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Theotokion – Toon 3 (uit die Oktoig)

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.




Menaion Julie 5
                                         8


Die Veranderlike vir die Mettediens

Na die Eerste Lesing uit die Psalmboek, die volgende kathismata:

Toon 4

Jy het die Kruis van Christus op jou skouers geneem
en Hom vroom deur jou asketiese dade gevolg,
o Heilige, glorieryke Athanasius,
en jy het ‘n maatstaf en voorbeeld geword
vir alle monnike wat die askese eerbaar beoefen.
Maar daar jy nou deur jou heilige stryd
die hemelse koninkryk ontvang het,
hou nie op om te bid nie
dat ons siele gered mag word.

Eer aan die Vader en aan die Seun en aan die Heilige Gees.

Herhaal bg.

Nou en altyd en tot in ewigheid. Amen.

Theotokion – Toon 4

Soos die profeet roep ek uit tot U, o Christus:
Gaan nie na die gereg met my nie,
Want ek ken my ongeregtighede wat my veroordeel,
en ek roep tot U:
Deur die gebede van haar wat U gebaar het,
ontferm U oor my, die ellendige en onwaardige,
soos oor die Rower, die Ontugtige Vrou,
die Losbandige en die Tollenaar, o Mensliewende.
Want U het nie gekom om regverdiges te red nie,
maar die gevallenes.

Na die Tweede Lesing uit die Psalmboek, die volgende kathismata:

Toon 4

Ná jy die Here deur heilige dade
en ‘n reine lewenswandel behaag het, o Heilige,
is jy, o wyse Athanasius,
die erfdeel van die liggaamlose magte waardig geag.

Eer aan die Vader en aan die Seun en aan die Heilige Gees.
                                         9



Herhaal bg.

Nou en altyd en tot in ewigheid. Amen.

Theotokion – Toon 4

O onoorwinlike beskerming van hulle wat in nood verkeer
en geredelike voorbidder vir hulle wat op u hoop,
verlos my van gevare en sien my nie oor nie,
o hulp van almal.

Psalm 50 en die Kanons van die Heilige Athanasius in Toon 8 en die Heilige
Lampadus in Toon 2 (moet nog vertaal word)

Ná die Derde Ode en Klein Litanie, die Kathisma

Toon 8

Van kleins af het jy al die verganklike genietinge van die lewe versaak
en Hom wat jou geroep het, ywerig gevolg, o Heilige Vader,
en soos jy gehoor het, het jy die Kruis op jou skouers geneem
en die liggaam deur vaste laat kwyn.
Daarom het die algoeie Here jou tereg as Herder van sy eie skape benoem,
o Heilige Athanasius.
Bid tot Christus ons God dat hy vergifnis van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Herhaal bg.

Nou en altyd en tot in ewigheid. Amen.

Theotokion – Toon 8 (soos op 29 Junie)

Toe u die Wysheid en Woord in u skoot ontvang,
sonder om verbrand te word, o Moeder van God,
het u Hom wat die wêreld vashou vir die wêreld gebaar,
en Hom in u arms gehou wat alles byeenhou,
en aan u borste het u Hom gesoog wat almal voed.
Daarom smeek ek u, Alheilige Maagd,
dat ek van my oortredinge gered mag word,
wanneer ek voor die aangesig van my Skepper gaan staan.
O reine Maagd en Meesteres,
                                       10


gee my dan u hulp,
want u kan alles doen wat u wil, o Albesongene.

Na die Sesde Ode en Klein Litanie:

Kontakion – Toon 8

As ‘n voortreflike aanskouer van die onstoflike wesens
en ‘n alwaaragtige leermeester deur jou optrede,
loof ons, jou kudde, jou en roep ons uit:
Hou nie op om by die Here te smeek nie
dat ons van versoekinge en moeilkhede verlos mag word,
ons wat tot jou roep:
Verheug jou, Vader Athanasius.

Ikos

Ná jy op sonderlinge wyse jou roeping van bo ontvang het,
het jy die onsterflike lewe beërwe. Want hoewel jy op aarde met ‘n liggaam was,
het jy die lewe van die ligaamloses nagevolg en onoorwinlik teenoor die
hartstogte geword. Daarom loof ons jou, o Vader:

Verheug jou, stralende roem van monnike.
Verheug jou, helder suil van selfbeheersing.
Verheug jou, baie duidelike kenteken van dapperheid.
Verheug jou, bewys van ‘n alwyse verstandigheid.
Verheug jou, onpartydige skaal van juiste geregtigheid.
Verheug jou, jy wat die ywer van jou dade met die rede versoen het.
Verheug jou, gees wat onuitspreeklike insigte geniet.
Verheug jou, jy wat die hele skepping deurvors het.
Verheug jou, jy deur wie die demone beskaamd gestel is.
Verheug jou, jy deur wie elke hartstog gedood is.
Verheug jou, hawe vir hulle wat in die storm van die lewe verkeer.
Verheug jou, redder vir die wat met geloof tot jou roep:
Verheug jou, Vader Athanasius.

Sinaksarion

Op die vyfde van vandeesmaand die Gedagtenis aan ons Heilige en Goddraede
Vader Athanasius van Athos.

Verse

Antonius die Grote was die eerste van die Vaders
en die Goddelike Athanasius die met-God-vervulde laaste.
Ook al het Athansius later geleef
                                        11


het hy sy voorgangers in arbeid te bowe gegaan.
Deur die ineenstorting van die tempel stort die tempels
van die liggaam vir Athanasius en sy ses dissipels ineen.

Op die vyfde het engele Athanasius na die Godstad gevoer.

Op dieselfde dag, die Gedagtenis aan ons Heilige Vader Lampadus.

Verse

Lampadus wat sy lamp met olie gereed hou,
was gereed vir die naderende Bruidegom

Deur hul heilige gebede, o God, ontferm U oor ons. Amen.

Eksapostilarion

Toon 2

As ‘n ver-stralende oggendster uit die streke van die Ooste
het jy ook die dele van die Weste verlig
met die glans van jou deugde, o Athansius.
Hou nie op om by die Here vir die wêreld te bid nie.

Theotokion

O Al-onskuldige Koningin,
deur die smekinge van u mees eerwaardige Athanasius,
bewaar u kudde onaangetas deur alle teenstand
waar hulle u altyd as beskerming van die wêreld besing.

Lofgesange

Ons maak voorsiening vir vier verse en sing die volgende stigiere, met herhaling
van die eerste.

Toon 8

Waarlik kosbaar voor u aangesig
was die dood van u Heilige, o Christus.
Want kyk, ook ná sy dood
het u dienaar ‘n fontein van bloed uit sy voet laat opwel
wat allerhande siektes verdryf
en bose geeste op die vlug laat slaan,
teenoor wie hy hom, terwyl hy nog geleef het,
                                         12


ten bloede in slagorde opgestel het.

O alwyse Athanasius,
die Here het vir sterwelinge die kis wat jou oorskot bevat
as ‘n bron van wonders en ‘n rivier van gawes bewys.
Dit het sig aan die blindes geskenk,
dit het olifantsiekte genees,
en dit verlos hulle wat met onreine geeste besete is van hul mag
en maak hulle geestesgesond.

Verheug jou, sieraad van askete,
ster van monnike, roem van herders,
Vader Athanasius, wat by die Heiliges woon.
Verheug jou, bron van liefde en selfbeheersing,
Verheug jou, rusplek van die Drie-eenheid,
Verheug jou, allerhelderste lamp van onderskeiding,
Verheug jou, regte maatstaf van die deugde en lewende suil.

Eer aan die Vader en aan die Seun en aan die Heilige Gees.

Toon 6

Laat ons hom wat die naamgenoot van Onsterflikheid is, loof,
wat op Athos dapper en op edele wyse askese beoefen het,
wat hierdie kudde vergaar het,
wat met liefde ‘n huis vir die Here opgerig het
en dit aan die Moeder van God gewy het.
Daarin bid hy vir ons wat met geloof sy gedagtenis vier.

Nou en altyd en tot in ewigheid. Amen.

Theotokion – Toon 6 (soos vantevore vertaal)

O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
bid saam met die Apostels en al die Heiliges
dat ons siele ontferming mag ontvang.

Die Groot Doksologie en die res van die Mettediens.


Die Veranderlike vir die Goddelike Liturgie.

Prokimenon – Toon 7 (Ps. 149)
                                          13


Sy heiliges sal roem in heerlikheid en hul verheug op hul beddens.
Vers. Sing tot die Here ‘n nuwe lied; sy lof is in die kerk van sy heiliges

Die lesing uit die Brief van Paulus aan die Galasiërs. (5:22-6:2)

Broeders, die vrug van die Gees is liefde, blydskap, vrede, lankmoedigheid,
vriendelikheid, goedheid, getrouheid, sagmoedigheid, selfbeheersing. Teen sulke
dinge is die wet nie. Maar die wat aan Christus behoort, het die vlees met sy
hartstogte en begeerlikhede gekruisig. As ons deur die Gees lewe, laat ons ook
deur die Gees wandel. Laat ons nie word soekers van ydele eer wat mekaar
uittart en mekaar beny nie. Broeders, as iemand ewenwel deur een of ander
misdaad oorval word, moet julle wat geestelik is, so een reghelp met die gees
van sagmoedigheid, terwyl jy op jouself let, dat jy ook nie versoek word nie. Dra
mekaar se laste en vervul so die wet van Christus.

Halleluja – Toon 6

Salig is die man wat die Here vrees, wat ‘n groot welbehae in sy gebooie het.
(Ps. 111)
Vers. Sy geregtigheid bly tot in ewigheid en sy horing sal in heerlikheid verhef
word.

Die Lesing uit die Evangelie volgens Matthéüs (11:27-30)

Die Here het aan sy dissipels gesê: Alles is aan My oorgegee deur my Vader, en
niemand ken die Seun nie, behalwe die Vader; ook ken niemand die Vader nie,
behalwe die Seun en elkeen aan wie die Seun dit wil openbaar. Kom na My toe,
almal wat vermoeid en belas is, en Ek sal julle rus gee. Neem my juk op julle en
leer van My, want Ek is sagmoedig en nederig van hart, en julle sal rus vind vir
julle siele; want my juk is sag en my las is lig.

Kommunielied

Die regverdiges sal in ewige gedagtenis wees. Halleluja.
