                                           1


Menaion Februarie 14 Die H. Afxentius

Die Veranderlike by die Vesperdiens

By “Heer, ek het U aangeroep…” word die volgende stigera van die Regverdige
gesing.

Toon 4

Deur ‘n toename in askese aan die dag te lê, Afxentius,
het jy van God ‘n toename in genadegawes ontvang,
om siektes te genees en demone te verdryf
deur die aanroeping van Christus,
en is jy, o Alsalige, met die Goddelike genade van die Gees toevertrou
en met krag vervul,
waardeur jy duidelik gelei is
en ‘n hawe van kalmte binnegegaan het.


Na jou denke gereinig is,
is jy verryk met die genade van genesing en wonders.
Want ná jy die siektes van die hartstogte
en die duisternis en vloedgolf van die vlees afgeskud het,
het jy die toestand van jou siel stralend gemaak.
Daarom het jy in die vergaderinge van monnike gestraal
terwyl jy die Mensliewende smeek
ten behoewe van hulle wat jou loof.


Jy het die talent wat aan jou toevertrou is, vermeerder,
deur oorvloedig te arbei, o salige,
en ná jy met trane gesaai het, o Vader,
maai jy nou met blydskap menigvuldige vreugde
en oes jy waarlik hartsgenot.
Daar jy daarom vrymoedigheid by die Meester het,
smeek Hom ten behoewe van hulle wat jou besing,
o Goddraende Afxentius.


Tydens die Vastyd word die volgende gesing:
Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 4
O Al-onskuldige Maagdelike Moeder,
omskep nou die lusteloosheid en slapheid van my siel
tot die sterkte en mag afkomstig van die vrees van God,
om die gebooie van Christus na te kom en uit te voer.
Sodat ek die onblusbare vuur mag ontvlug,
en deur u, o Meesteres, in ewige blydskap
                                            2


die hemelse erfenis en oneindige lewe mag vind,

Of die Kruistheotokion (op Woensdae en Vrydae)

Toe die Alreine Christus die Mensliewende gekruisig sien
en hoe sy sy deur ‘n spies deurboor is,
het sy geweekla en uitgeroep:
“Wat is dit, my Seun?
Hoe vergeld ‘n ondankbare volk U
vir die goeie dinge wat U vir hulle gedoen het
en hoe haas U U om my kinderloos te laat, o Algeliefste?
Ek is verbyster, o Goedhartige, deur u vrywillige kruisiging.”

Indien dit buite die Vastyd val, die volgende:
Eer aan die Vader en aan die Seun en aan die Heilige Gees.
Toon 8

Omdat die reine wysheid van die Heilige Gees in jou reine hart gewoon het,
o regverdige Vader, allersalige Afxentius,
het dit jou ‘n vreeswekkende verdrywer van bose geeste gemaak,
en nie alleen vreeswekkend nie,
maar ook ‘n arts van verborge kwale.
Daarom, daar jy vrymoedigheid by die mensliewende God bekom het,
bevry ons deur jou onophoudelike voorbidding
van die hartstogte van liggaam en siel.

Nou en altyd en tot in ewigheid. Amen.

Verheug u, lof van engele;
verheug u, skoonheid van sterwelinge;
verheug u, roem van ons geslag;
verheug u, heilige ingang na die Koninkryk van God;
verheug u, tussenganger by die Skepper;
verheug u, bevryding van die vloek van ouds;
Ons almal wat altyd u seëninge geniet,
sing vir u ‘n danklied, soos ons moet.

Of die Kruistheotokion (op Woensdae en Vrydae)

Die son het gesidder, o Jesus, toe dit U sien
waar U uit vrye wil aan die Kruis uitgestrek hang
en die aarde het gebewe en die rotse geskeur,
en die grafte het uit vrees oopgegaan
en al die magte was verbaas.
En toe die Maagd U sien, o Meester,
het sy met ‘n luide stem uitgeroep:
“Wee my, wat is dit wat ek sien?”

By die Apostiga, die stigiere uit die Oktoig.
                                          3


En die res van die Vesperdiens en die Wegsending.

Die Veranderlike vir die Mettediens

Kontakion – Toon 2

Daar jy ‘n behae in selfbeheersing gehad het, o Godgesinde,
en die begeertes van die vlees in toom gehou het,
het jy klaarblyklik in jou geloof toegeneem
en soos ‘n plant in die middel van die Paradys geblom,
o allerheilige Vader Afxentius.

Ikos

Wie kan nou op waardige wyse jou stryd of smarte beskryf, o Vader,
wat jy op aarde ter wille van die Goddelike genieting op jou geneem het?
Van kleins af het jy die wette van die Here gehoorsaam en sy gebod gedien,
en is jy deur jou worstelinge as ‘n nuwe Job bewys.
Jy het geblyk ‘n bywoner in die wêreld te wees en ‘n vreemdeling op die hele aarde.
Met geloof het jy die vas beoefen, en die waak en reinheid liefgehad,
o allerheilige Vader Afxentius.

Sinaksarion
Op die veertiende van vandeesmaand die Gedagtenis aan ons Regverdige Vader
Afxentius op die Berg.
Verse:        Die berg was vir Afxentius,
              wat in alle opsigte behalwe sy dood soos Elia was, soos Karmel.

Op die veertiende het Afxentius die lewe verlaat.

Op dieselfde dag die Gedagtenis aan ons Regverdige Vader Maron.

Op dieselfde dag die Gedgatenis aan ons Regverdige Vader Abraames.

Op dieselfde dag die Stryd van die Heilige Hiëromartelaar Filémon, Biskop van
Gaza.

Die Heilige Nuwemartelaar Nikolaas van Ichtus in Korinthe word in 1554 met die
swaard vervolmaak, nadat hy in Konstantinopel getuienis afgelê het.

Die Heilige Regverdige Martelaar Damianos die Nuwe, van Myrichowos by Agrapha,
word in 1568 deur die galg vervolmaak, ná hy in Larissa getuienis afgelê het.

Die Heilige Nuwemartelaar Joris, van Mitilene, wat Paizano genoem is, word in 1693
deur die sward vervolmaak ná hy in Konstantinopel vir die reggelowigheid getuienis
afgelê het.

Deur die gebede van u Heiliges, o God, ontferm U oor ons. Amen.
                                          4



Eksapostilarion - Toon 2

Deur ‘n verhoging in jou inspanning
het jy die talente waarmee jy toevertrou is, vermeerder
en dit na jou Meester gebring.
Jy het die “Welgedaan, dienaar” en wat daarop volg, gehoor.
Gedenk hulle wat jou met liefde eer altyd by Hom,
o Goddraende Afxentius.

Op grond van die verwantskap
kus ek met liefde u alonbevlekte, heilige ikoon
en ken ek met geloof en liefde verering daaraan toe, o al-onskuldige.
Genesinge van siel en liggaam wel daaruit op, o Meesteres,
vir hulle wat u tereg as Theotokos besing.

By die Lofpsalms, die stigiere uit die Oktoig,
en die res van die Mettediens en Wegsending.
