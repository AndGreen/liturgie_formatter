                                         1


Menaion Oktober 23 Die H. Jakobus, die Broer van God
Die Veranderlike by die Vesperdiens
Toon 4
Kom, o Godgesindes,
laat ons die gedagtenis van die Broer van God op gewyde wyse eer.
Want hy het die juk van Christus se Evangelie met ywer aanvaar,
‘n herout van sy goedheid en koninkryk geword
en is met sy onuitspreeklike heilsbestel toevertrou.
Skenk ons deur hom versoening, o Almagtige.

Die klank van jou woorde,
waardeur ons tot ‘n volle begrip van die Goddelike deug verlig
en met geloof tot die Goddelike kennis van die Drie-eenheid gelei word,
het tot aan die al die eindes van die wêreld weergalm.
Daarom smeek ons jou:
Pleit as Hiërarg by Jesus die Mensliewende
dat ons siele gered mag word.

Daar Christus die Mensliewende wat oor wyse voorkennis beskik,
jou lewenswyse lank vooruit gesien het,
het Hy jou as broer aangeneem
en as getroue hoëpriester en herder van Jerusalem bestem,
en as ingewydene wat die onuitspreeklike misteries bedien.
Pleit by Hom dat ons siele gered mag word.

Eer aan die Vader en aan die Seun en aan die Heilige Gees.

Toon 6

Jy het jou priesterskap met die bloed van martelaarskap getooi,
o Hiëromartelaar en Apostel.
Want waar jy op die dak van die tempel gestaan het
het jy die Woord as God verkondig,
daar Hy die Skepper van die heelal is.
Daarom is jy deur die Jode daar afgegooi
en is jy die hemelse woninge waardig geag,
o Jakobus, die Broer van God.
Pleit by Christus ons God
dat ons siele gered mag word.

Nou en altyd en tot in ewigheid. Amen.

Theotokion – Toon 6

Ek plaas al my hoop op u, o Maagd;
veronagsaam my nie, maar haas u, o goeie,
dat ek spoedig gered mag word van die hartstogte wat my teister
en daagliks die stryd teen my voer.
                                           2


Apostiga – Toon 8

O Heer, ook al het Jakobus op die dak van die tempel gestaan,
het hy U met vrymoedigheid as God die Woord verkondig,
die Skepper van die heelal wat in die wêreld kom woon het.
Skenk ons siele nou deur sy gebede verligting.

Vers. Oor die hele aarde het hulle stem uitgegaan en tot by die eindes van die
      wêreld hulle woorde.

O Heer, ook al is die hoof van die Apostels deur ‘n stuk hout verbrysel,
het hy in die Paradys deur die boom van die lewe tot U genader.
Want daar hy van die tydelike losgemaak is,
verheug hy hom vir ewig.
Stuur deur sy gebede u vrede op die Kerke neer.

Vers. Die hemele vertel die eer van God, en die uitspansel verkondig die werk van
      sy hande.

O Heer, die beroemde Broer van God het hom opreg verheug
om U op edele wyse as die Seun van die Allerhoogste God te bely.
Hy het die smadelike vyande beskaam en stilgemaak.
Daarom verheug hy hom ná sy stryd om by U te wees.

Eer aan die Vader en aan die Seun en aan die Heilige Gees.

Toon 8

O glorieryke Jakobus,
daar jy as broer en opvolger van die Opperherder Christus
en ook as beroemd onder die Apostels bekend gestaan het,
het jy die dood om sy ontwil aanvaar
en jou nie vir martelaarskap geskaam nie.
Smeek Hom sonder ophou dat ons siele gered mag word.

Nou en altyd en tot in ewigheid. Amen.

Theotokion – Toon 8

Kyk, o Maagd Maria, Bruid van God,
aanvaar die sugte van my verbryselde hart,
en daar u die goeie liefhet, o reine Al-onskuldige,
verwerp nie die opheffing van my hande nie,
sodat ek Hom wat ons geslag verheerlik
mag besing en verheerlik.

Apolitikion - Toon 8

As die Here se dissipel het jy die Evangelie ontvang, o regverdige.
As martelaar kan jy nie weggewys word nie;
                                         3


as die broer van God is jy vry om jou saak te stel;
as hiërarg het jy die reg om voorspraak te doen.
Smeek Christus ons God dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1

O wyse Jakobus, salige Broer van God,
Apostel, ooggetuie en Martelaar van Christus,
bevry deur jou gebede
hulle wat met geloof jou eerwaardige gedagtenis vier
van die oortredinge wat hul vashou,
waar jy die hemele deur die krag van die Gees betree.

Eer aan die Vader en aan die Seun en aan die Heilige Gees.

Toon 8

Daar jy na die vlees aan Jesus verwant was,
het jy groot genade van Hom ontvang,
o alwyse Apostel Jakobus,
aan almal verligting en kennis meegedeel
en die dwaling van die afgode met wortel en tak ten gronde gehaal.
Daarom het die dwalende leiers van die duisternis jou gedood
terwyl jy die Verlosser verkondig het.
Daarom roep ons tot jou:
Bid tot Christus ons God
dat Hy vergewing van oortredinge mag skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen

Theotokion – Toon 8

Daar u ‘n al-onskuldige bruid van die Skepper,
die Verlosser se Moeder wat geen ervaring van ‘n man het nie,
en vat van die Trooster is, o al-onskuldige,
haas u en red my wat ‘n skandelike herberg van ongeregtigheid is,
en wetens ‘n speelding van die demone geword het,
en maak my deur deug ‘n stralende woonplek,
o ongeskonde Ontvanger van lig.
Verdryf die newel van die hartstogte
en maak my deur u gebede waardig
om deel te hê aan die hemelse dinge en die aandlose lig.


Kontakion – Toon 4
                                            4



Die Eniggebore Woord van die Vader en God
het in die laaste dae onder ons kom woon, o verhewe Jakobus,
en jou as die eerste Herder en Leermeester van Jerusalem aangewys,
en as getroue bedienaar van die geestelike misteries.
Daarom eer ons jou almal, o Apostel.

Ikos

Ons besing jou vroom met lofliedere, o Jakobus wat God aanskou het,
as spruit van Josef, eerste hiërarg van Jerusalem en broer van die Heer,
en met geloof roep ons uit:
Skenk ons die volmaakte gawe wat kom van die Vader van die ligte
en verdryf die verdrukking wat op ons afkom en ons bedreig vanweë ons menigte
oortredinge.
Want die vyand het die hiel teen ons verhef en die Ismaeliete het ons omsingel.
Vernietig gou hul pyle, o hoëpriester,
sodat ons jou almal mag eer, o Apostel.

Sinaksarion

Op die 23ste van vandeesmaand die Gedagtenis aan die Heilige Hiëromartelaar en
Apostel Jakobus, die Broer van God.

Verse.        Jy is ‘n broer genoem van Hom wat tot die hout veroordeel is
              en jy sterf om sy ontwil, o alsalige, ná jy met ‘n stuk hout geslaan is.

              Op die 23ste het hulle op die edele Broer van God toegeslaan.

Op dieselfde dag die Gedagtenis aan ons Regverdige Vader, Ignatius, Patriarg van
Konstantinopel.

Op dieselfde dag die Gedagtenis aan ons Regverdige vader Makarios van Rome.

Ons Regverdige Vader Nikeforos die stigter van die klooster in Charsianus en die
Regverdige Petronius word in vrede vervolmaak.

Die Heilige twee Jongelinge wat gedwing is om te hardloop oor vuur wat op die
aarde gestrooi is, word vervolmaak

Deur hul heilige gebede, o God, ontferm U oor ons. Amen.

Eksapostilarion – Toon 2

As allereerste Hiërarg van die Nuwe Verbond,
as allergrootste Apostel,
as wyse Uitlêer en Martelaarsgetuie van die waarheid
wat bo almal geseën is met die besondere eer om die Here se Broer te wees,
is jy nou, deur klippe gedood, na Hom oorgebring.
O Jakobus, vra Hom om vergifnis van oortredinge vir ons.
                                          5



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Die groot en vreeswekkende oordeelsdag is nou op hande.
O my siel, kyk, gee aandag, wees nugter,
val van harte neer voor die Maagd en enige Moeder van God,
en roep met trane uit:
“Red my van alle straf, o Reine, smeek ek u,
en plaas my saam met die skape aan die regterhand van u Seun.”

By die Lofpsalms – Toon 1

Laat ons, die menigte reggelowiges,
almal vandag nou met vreugde jubel en die gewyde fees vier
en met geloof die Broer van God en Dissipel van die Heer
met gesange en liedere loof.
hy wat altyd smeek dat ons gered mag word.

O Wyse, jy is bewys as broer van die Here
tydens sy verblyf in die vlees,
as dissipel en ooggetuie van die Goddelike misteries,
toe jy saam met Hom en Josef en die Moeder van Jesus
‘n vlugteling in Egipte was.
Bid saam met hulle dat ons gered mag word.

Die Apostelskaar het jou gekies, o Jakobus,
om eerste in Heilige Sion die priester te wees vir Christus die Weldoener,
daar jy sy broer na sy geboorte in die vlees was,
saam met Hom gereis en in sy spore gevolg het.

Eer aan die Vader en aan die Seun en aan die Heilige Gees.

Toon 1

O Jakobus die Broer van God,
deur die vurige glans van die Goddelike gees verlig,
is jy as ‘n heilige yweraar van reggelowigheid bewys,
Daarom het Hy wat jou in sy medelye as broer aanvaar het,
jou met ‘n eerwaardiger kleed as Aäron van ouds se priesterskap van die Wet
beklee.
Smeek Hom, o glorieryke Apostel,
dat ons siele gered mag word.

Nou en altyd en tot in ewigheid. Amen.

Theotokion – Toon 1
                                       6


O Alheilige Maagd,
aanvaar sondaars se gebede,
veronagsaam nie die gesug van verdruktes nie
en bid tot Hom wat uit u reine skoot kom
dat ons gered mag word.
