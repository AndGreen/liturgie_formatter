                                          1


Menaion Desember 31 – Die Afskeid van die Fees van die Geboorte; ons
Heilige Moeder Melania die Jongere.

Die diens word gevier soos op 25 Desember, met weglating van die Skriflesings, die
Litie en die Polyeleos. Die Evangelie word nie tydens Mette gelees nie, en die
Apostellesing en Evangelielesing van die dag word gelees, en in plaas van “Dit is
waarlik gepas…” word die megalinarion en Irmos van die Negende Ode van die
Tweede Kanon van die Fees gesing, t.w.

Dit is vir ons makliker om uit vrees
in stilte te berus, omdat dit sonder gevaar is.
En dit is moeilik om met liefde, o Maagd,
liedere saam te stel wat in harmonie afgerond is.
Maar gee u ons krag, o Moeder,
so groot soos ons voorneme.

Die Diens vir die Heilige Melania word by voorbaat op die 30ste gesing.

Die Veranderlike vir die Vesperdiens (soos op 25 Desember, behalwe vir die
weglatings)

By “Heer, ek het U aangeroep…” maak ons voorsiening vir 6 verse en sing die
volgende stigiere.

Toon 2 – deur Germanos

Kom laat ons ons in die Here verheug
terwyl ons die teenswoordige misterie vertel.
Die middelmuur is afgebreek, die vurige swaard draai om;
die gerubim ontrek hul van die boom van die lewe
en ek neem deel aan die genieting van die Paradys
waarvan ek deur my ongehoorsaamheid uitgewerp is.
Want die volkome gelyke beeld van die Vader,
en die afdruksel van sy ewigheid
neem die vorm van ‘n dienaar aan en kom voort uit ‘n immermaagdelike Moeder
sonder om verandering te ondergaan.
Want wat Hy was het Hy gebly, synde God,
en wat Hy nie was nie, het Hy aangeneem,
deur mens te word ter wille van sy mensliewendheid.
Tot Hom laat ons roep:
O God wat uit ‘n Maagd gebore is, ontferm U oor ons.

Herhaal:      Kom laat ons ons in die Here verheug…

Toon 2 (deur Anatolius)

Toe die Here Jesus uit die heilige Maagd gebore is,
is die hele wêreld verlig.
Die herders het in die oop veld gebly
die Wyse manne het aanbid
                                         2


en die Engele het lof gesing
maar Herodes was onrustig,
want God het in die vlees verskyn
die Redder van ons siele.

Herhaal:     Toe die Here Jesus uit die heilige Maagd gebore is…

Toon 2

U Koninkryk, o Christus God,
is ‘n Koninkryk van alle ewigheid,
en u heerskappy is van geslag tot geslag.
Toe U vlees aangeneem het deur die Heilige Gees,
en mens geword het uit die immermaagd Maria,
het U deur u koms ons met lig bestraal, o Christus God.
Lig uit Lig, die afskynsel van die Vader,
het U heel die skepping bly gemaak
Alles wat asem het loof U,
die afdruksel van die heerlikheid van die Vader.
O God wat is en wat voor alle dinge is
en wat voortgestraal het uit ‘n Maagd,
ontferm U oor ons.

Toon 2

Wat sal ons U aanbied, o Christus,
wat ter wille van ons as 'n mens op aarde verskyn het?
Want elk van die skepsele wat deur U ontstaan het bied aan U dank.
Die engele bring hul loflied,
die hemele die ster,
die Wyse manne die geskenke,
die herders hul verwondering, die aarde die spelonk,
die wildernis die krip,
en ons 'n Maagdelike Moeder.
O God voor alle eeue, ontferm U oor ons.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2

Toe Augustus alleen op aarde geheers het,
het die menigte menslike heerskappye tot 'n einde gekom.
En toe U mens geword het uit die reine Maagd,
is die veelgodedom van die afgode vernietig
Die stede het onder een aardse koninkryk gekom.
Die nasies het in die een Heerskappy van die Godheid geglo.
Die volke is opgeteken deur die bevel van die Keiser,
maar ons, die gelowiges, is ingeskryf in die naam van die Godheid,
                                          3


toe U, ons God, mens geword het.
Groot is u barmhartigheid, eer aan U.

Die Apostiga - Toon 2

'n Groot en vreemde wonder
is vandag volbring!
'n Maagd gee geboorte
en haar baarmoeder ondergaan geen verderf nie.
Die Woord word vlees gemaak,
maar is nie van die Vader geskei nie.
Engele betoon eer saam met herders,
en ons roep uit saam met hulle:
eer aan God in die hoogste
en vrede op aarde.

Vers: Die Here het vir my Here gesê: Sit aan my regterhand totdat Ek u vyande
gemaak het 'n voetbank vir u voete.

Toon 3

Vandag skenk die Maagd geboorte
aan die Skepper van die heelal,
Eden bied 'n spelonk
en die ster openbaar Christus, die Son, aan die wat in duisternis verkeer.
Wyse Manne, deur geloof verlig, het Hom met geskenke aanbid
en herders het die wonder gesien
terwyl engele lofliedere sing en sê:
eer aan God in die hoogste hemele.

Vers: Uit die moederskoot voor die daeraad het Ek U gegenereer (Ps. 109:3)

Toe die Here Jesus in Betlehem van Judea gebore is,
het Wyse Manne uit die Ooste gekom en God aanbid wat mens geword het.
Hulle het hulle skatkiste oopgemaak
en aan Hom kosbare geskenke gebied:
Gesuiwerde goud, soos vir die Koning van die ewigheid;
en wierook soos vir die God van almal;
en mirre vir die Onsterflike,
soos vir een wat drie dae dood is.
Kom, al die nasies, laat ons Hom aanbid,
wat gebore is om ons siele te red.

Eer aan die Vader en aan die Seun en aan die Heilige Gees.

Toon 4

Wees bly, o Jerusalem, en vier fees, almal wat Sion liefhet,
Vandag is die oeroue band van Adam se veroordeling losgemaak.
Die Paradys is vir ons oopgemaak en die slang is vernietig.
                                           4


Want hy wat voorheen 'n vrou verlei het, het nou 'n vrou aanskou wat die Moeder
van die Skepper geword het.
O die diepte van die rykdom en wysheid en kennis van God!
Sy wat die dood aan alle vlees besorg het, die werktuig van die sonde,
het deur die Theotokos die eersteling van die verlossing vir die hele wêreld geword.
Want die alvolmaakte God word as 'n Kind uit haar gebore,
en deur sy geboorte verseël Hy haar maagdelikheid,
en deur die doeke maak Hy die bande van die sondes los.
En deur 'n kind te word genees Hy Eva se barensnood in smarte.
Laat die hele Skepping daarom dans en huppel,
want Christus het gekom om dit te herstel en om ons siele te red.

Nou en altyd en tot in ewigheid. Amen

Toon 4

U het in 'n spelonk kom woon, o Christus ons God,
'n krip het U ontvang,
en Herders en Wyse Manne het U aanbid.
Toe is die verkondiging van die Profete vervul,
en die engelekragte het hul verwonder,
terwyl hulle uitroep en sê:
Eer aan U selfvernedering, o enig Mensliewende!

Die Apolitikion van die Fees – Toon 4

U geboorte, o Christus ons God,
het die lig van kennis oor die wêreld laat opkom,
want daar deur is hulle wat die sterre gedien het,
deur 'n ster geleer om U te aanbid
as die Son van Geregtigheid
en om U te ken, die Sonsopgang van bo.
Heer, eer aan U.

(Drie maal)

Die Veranderlike vir die Mettediens (soos op 25 Desember, behalwe vir die
weglatings, maar met eie sinaksarion)

Eerste Kathisma – Toon 4

Kom, gelowiges, laat ons sien waar Christus gebore is.
Laat ons met die Wyses, Konings uit die Ooste,
die ster volg na waarheen dit lei.
Daar sing die Engele sonder ophou.
Daar is die herders in die veld
en hulle sing Hom die passende lofsang toe:
 “Eer in die hoogste hemele aan Hom wat vandag
in die grot gebore is uit die Maagd Theotokos
in Bethlehem van Judea.”
                                         5



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Kom, gelowiges, laat ons sien waar Christus gebore is…

Tweede Kathisma – Toon 4

Waarom is u verwonderd, Maria?
Waarom is u ontsteld oor wat in u gebeur?
“Want ek het ‘n tydlose Seun in die tyd gebaar, sê sy,
en ek is nie onderrig oor die ontvangenis van Hom wat gebore word nie.
Ek is sonder ‘n man,
So hoe sal ek ‘n Seun baar?
Wie het ooit ‘n saadlose vrug gesien?”
Maar soos geskrywe staan,
waar God wil, word die orde van die natuur oorwin.
Christus is uit die Maagd gebore
in Bethelehem van Judea.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Waarom is u verwonderd, Maria?

Eerste Kanon

Eerste Ode – Toon 1
Irmos

Christus word gebore, loof Hom;
Christus kom uit die hemele, gaan Hom tegemoet.
Christus is op die aarde, word verhef.
Sing voor die Here, o ganse aarde,
en besing Hom met vreugde, o volke,
want Hy het Hom verheerlik.

Eer aan u heilige Geboorte, o Heer.

Deur oortreding verniel,
was hy wat na die beeld van God gemaak is,
heeltemal aan die bederf onderworpe,
toe hy van die beter, Goddelike lewe weggeval het.
Hom omvorm die wyse Skepper weer,
want Hy het Hom verheerlik.

Eer aan u heilige Geboorte, o Heer.

Toe die Skepper die mens wat Hy met sy hande gemaak het,
ten grond sien gaan,
                                           6


het Hy die hemele gebuig en neergedaal.
Uit die reine heilige Maagd
neem Hy sy wese volledig aan,
deur waarlik vlees aan te neem,
want Hy het Hom verheerlik.

Eer aan u heilige Geboorte, o Heer.

Christus God, verborge vir die bo-wêreldse magte
en vir dié wat op aarde is,
is die Wysheid, Woord en Krag,
daar Hy die Seun en afskynsel van die Vader is,
en ná Hy mens geword het,
het Hy ons vir Homself verkry,
want Hy het Hom verheerlik.

Tweede (jambiese) Kanon (onvolledig)
Eerste Ode – Toon 1
Irmos

Die Meester het ‘n wonder gedoen
toe Hy van ouds die volk gered het
deur die see se vloedgolf op te droog.
Uit vrye wil uit ‘n maagd gebore,
beskik Hy vir ons ‘n begaanbare weg na die hemel
Na sy wese aan die Vader en sterwelinge gelyk,
verheerlik ons Hom.

Eerste Kanon
Derde Ode
Irmos

Laat ons Hom die Seun,
wat in die ewigheid sonder verandering deur die Vader voortgebring is,
en in die eindtyd sonder saad uit die Maagd vlees geword het,
Christus God toeroep:
U het ons horing verhef;
Heilig is U, o Heer.

Eer aan u heilige Geboorte, o Heer.

Hoewel Adam wat van die aarde gemaak is,
aan ‘n voortrefliker besieling deel gehad het,
het hy in bederf verval deur die verleiding van ‘n vrou,
maar toe hy Christus wat uit ‘n vrou kom, sien,
roep hy uit:
“U wat om my ontwil soos ek geword het,
heilig is U, o Heer.”

Eer aan u heilige Geboorte, o Heer.
                                         7



O Christus, wat in gestalte gelyk aan die stoflike, minderwaardige vorm geword het,
en deur deelname aan die swakker vlees,
ons ‘n aandeel aan die Goddelike geslag gegee het,
toe U ‘n sterweling geword en tog God gebly het,
U het ons horing verhef,
Heilig is U, o Heer.

Eer aan u heilige Geboorte, o Heer.

Wees bly, o Bethlehem, koningin van Juda se heersers.
Want Christus wat Israel soos skape oppas,
en op die skouers van die Gerubim rus,
het duidelik uit jou voortgekom,
ons horing verhef
en Hy heers oor almal.

Tweede (Jambiese) Kanon (onvolledig)
Derde Ode – Toon 1
Irmos

O Weldoener, neig U tot die gesange van u dienaars,
verneder die verhewe trots van die vyand,
en, o Alsiende, verhef hulle wat U besing
bo die sonde uit,
onwankelbaar gevestig, o Salige,
op die grondslag van die geloof.

Ipakoï – Toon 8

Toe die hemel die Wyse Manne deur ‘n ster roep,
het dit U die eersteling van die nasies gebring
waar U as kindjie in die krip lê.
Nòg septers nòg trone het hulle verbyster,
maar wel u uiterste armoede.
Want wat is kariger as ‘n grot?
Wat is armoediger as doeke?
Daardeur het die rykdom van u Godheid uitgestraal.
O Here, eer aan U.

Let wel, volgens sekere typika word o.s. kathisma nie gesing as bg. Ipakoï gesing
word nie.

Kathisma – Toon 8

Laat die hemel juig, en die aarde bly wees.
Want die Lam van God is op die aarde gebore
en Hy skenk die wêreld verlossing.
Die Woord wat in die boesem van die Vader is,
het sonder saad uit die Maagd voortgekom.
                                            8


Toe die Wyse Manne Hom in Bethlehem as ‘n Kind gebore sien,
was hulle verbyster.
Hom verheerlik die heelal.

Eerste Kanon
Vierde Ode – Toon 1
Irmos

Staf uit die wortel van Isai
en blom wat daaruit gebloei het, o Christus,
het U uit die Maagd ontspruit,
die gepresene uit die berg wat deur die woud oorskadu is;
U het vlees geword en gekom
uit haar wat die huwelik nie geken het nie.
U, die onstoflike en God.
Eer aan u krag, o Heer.

Eer aan u heilige Geboorte, o Heer.

O Christus, wat Jakob van ouds
vooraf as die Verwagting van die Nasies verkondig het,
U het uit die stam van Juda opgekom
en U het gekom om die mag van Damaskus en die buit van Samaria te plunder,
deur hul dwaling in geloof wat God behaag te omskep.
Eer aan u krag, o Heer.

Eer aan u heilige Geboorte, o Heer.

O Meester, die ster wat uit Jakob opgegaan het,
U het die wyse sterrekykers met vreugde vervul,
die ingewydenes in die woorde van Balaam,
die siener van ouds,
hulle wat as eerstelingoffers uit die Nasies ingebring is.
En U het hulle openlik ontvang
toe hulle U welkome geskenke gebring het.

Eer aan u heilige Geboorte, o Heer.

Soos reën op ‘n vlies het U op die Maagdelike skoot neergedaal,
en soos druppels wat op die aarde val.
Ethiopiërs en Tharsis en die eilande van die Arabiere,
asook die heersers van Saba, die Mede en die hele aarde
het voor U neergeval, o Heiland.
Eer aan u krag, o Heer.

Tweede (Jambiese) Kanon (onvolledig)
Vierde Ode – Toon 1
Irmos

In sy gesang verkondig Habbakuk van ouds
                                         9


vooraf die herskepping van die menslike geslag,
daar hy waardig geag is
om op onuitspreeklike wyse die oerbeeld te sien.
Want as jong kind het die Woord uitgegaan
uit die berg, die Maagd,
om die volke te herskep.

Eerste Kanon
Vyfde Ode – Toon 1
Irmos

Daar U die God van vrede en die Vader van barmhartighede is,
het U ons u Engel van groot raad gestuur, wat ons vrede skenk.
Daarom, daar ons na die lig van Godskennis gelei is
en uit die nag ontwaak,
verheerlik ons U, o Mensliewende.
Eer aan u heilige Geboorte, o Heer.

Gehoorsaam aan die Keisier se bevel, o Christus,
is U onder sy dienaars ingeskryf,
en het U ons, wat slawe van die vyand en die sonde was, vrygemaak.
U het ons armoede heeltemal aangeneem
en die klei deur die eenheid en gemeenskap daaraan vergoddelik.

Eer aan u heilige Geboorte, o Heer.

Kyk, soos van ouds gesê is,
die Maagd het swanger geword
en God gebaar wat mens geword het,
en sy bly ‘n Maagd.
Deur haar toedoen met God versoen,
laat ons sondaars haar besing,
daar sy werklik die Theotokos is.

Tweede (Jambiese) Kanon (onvolledig)
Vyfde Ode – Toon 1
Irmos

O Christus, mag U kom en versoening skenk
aan ons wat ontwaak het
uit die nag van donker dwaling se werke
en nou vir U as Weldoener ‘n lofsang bied,
en mag U ‘n maklike weg verleen
waarmee ons kan klim om heerlikheid te vind.

Eerste Kanon
Sesde Ode – Toon 1
Irmos

Die seegedierte het Jona soos 'n pasgeborene uit sy ingewande gespoeg,
                                         10


net soos dit hom ontvang het.
En die Woord wat in die Maagd gewoon het
en vlees aangeneem het,
het deur haar voortgekom,
terwyl Hy haar ongeskonde bewaar.
want Hy wat nie aan verandering onderworpe was nie,
het haar wat Hom gebaar het, ongedeerd behou.

Eer aan u heilige Geboorte, o Heer.

Christus ons God het vlees geword en gekom.
Die Vader het Hom voor die Daeraad uit die skoot verwek..
Hy wat die teuels van die vlekkelose Magte vashou,
word in ‘n krip van redelose diere neergelê.
Hy wat die ineengestrengelde strikke van die oortredinge losmaak,
word in doeke toegedraai.

Eer aan u heilige Geboorte, o Heer.

‘n Jong Kind uit die klei van Adam,
is Hy as Seun gebore en aan die gelowiges gegee.
Hy is die Vader en Heerser van die toekomstige eeu
en word die Engel van die groot Raad genoem.
Hy is die sterke God
en heers met gesag oor die skepping.

Tweede (Jambiese) Kanon (onvolledig)
Sesde Ode – Toon 1
Irmos

Waar Jona in die dieptes van die see verkeer,
het hy gebid dat U kom en die storm tot bedaring bring.
Maar ek, deur die pyl van die tiran getref,
roep U aan, o Christus, die vernietiger van die bose,
om te kom voor traagheid my oorval.

Kontakion – Toon 3

Vandag baar die Maagd Hom wat is bo alle syn
en die aarde bied die grot aan die Ontoeganklike.
Engele saam met herders betoon eer,
Wyse Manne is met ‘n ster op reis,
Want vir ons is gebore ‘n jong Kindjie,
die God voor alle tye.

Ikos

Bethlehem het Eden oopgemaak; kom, laat ons sien.
Ons het in die verborgene vreugde gevind.
Kom laat ons die dinge van die Paradys in die grot ontvang.
                                            11


Daar het die wortel wat nie nat te lei is nie, verskyn,
en dit laat vergifnis ontspruit.
Daar is die put wat nie gegrawe is nie, gevind,
waaruit Dawid destyds wou drink.
Daar het die Maagd die Kindjie gebaar
En dadelik die dros van Adam en Dawid geles.
Laat ons ons daarom daarheen haas
waar die Jong Kindjie gebore is,
die God voor alle tye.

Sinaksarion

Op die 31ste van vandeesmaand die Gedagtenis aan ons Heilige Moeder Melania
van Rome.

Verse.        Nòg ‘n stoflike hand nòg ink, Melania, maar God
              het jou onder die lewendes opgeskryf, ook al het jy gesterf.

              Op die 31ste het Melania die lewe verlaat.

Op dieselfde dag die Gedagtenis aan die Heilige Martelaar en Presbiter Zoticus die
Versorger van wese.

Op dieselfde dag is die Heilige Gelasius in vrede vervolmaak.

Op dieselfde dag die Heilige tien Maagde van Nikomedia wat vervolmaak is toe hul
oë deurboor en hul sye geskaaf is.

Op dieselfde dag is die Heilige Martelares Olimpiadora deur vuur vervolmaak.

Op dieselfde dag is die Heilige Gaius in vrede vervolmaak.

Die Heilige Martelare en Martelaresse Boesiris, Gaudentius en Nema wat deur die
swaard vervolmaak is.

Deur hul heilige gebede, o God, ontferm U oor ons en red ons. Amen.

Eerste Kanon
Sewende Ode – Toon 1
Irmos

Die Jongelinge wat saam in vroomheid grootgemaak is,
het met veragting vir die goddelose bevel,
nie die dreiging van die vuur gevrees nie,
maar te midde van die vlam gestaan en gesing:
“O God van ons Vaders, lofwaardig is U!”

Eer aan u heilige Geboorte, o Heer.
                                         12


Die herders wat in die oop veld was,
is ‘n onthutsende verskyning van lig geskenk.
Want die heerlikheid van die Here het hulle omstraal,
en ‘n Engel het uitgeroep:
“Sing lof, want Christus is gebore.
O God van ons Vaders, lofwaardig is U.”

Eer aan u heilige Geboorte, o Heer.

Saam met die woord van die Engel
het die leërmagte van die hemele skielik uitgeroep:
“Eer aan God in die hoogste hemele
en vrede op aarde, in die mense ‘n welbehae.
Christus het voortgestraal.
O God van ons Vaders, lofwaardig is U.”

Eer aan u heilige Geboorte, o Heer.

“Wat is hierdie mededeling?” het die Herders gevra.
“Laat ons gaan kyk wat gebeur het,
ja die Goddelike Christus aanskou.
En toe hulle by Bethlehem kom,
het hulle saam met haar wat geboorte geskenk het aanbid
en ‘n lied aangehef:
“O God van ons Vaders, lofwaardig is U.”

Tweede (Jambiese) Kanon (onvolledig)
Sewende Ode – Toon 1
Irmos

Deur hul liefde vir die Almagtige gevange,
het die Jongelinge die goddelose geswets
van die ongenaakbaar woedende tiran versmaai.
Toe die groot vuur van hulle wyk,
sê hulle vir die Meester:
“Lofwaardig is U, tot in ewigheid.”

Eerste Kanon
Agste Ode – Toon 1
Irmos

Die doubedekte vuuroond het die bonatuurlike wonder in beeld gebring;
want soos dit die Jongelinge wat dit ontvang het, nie verbrand het nie,
so spaar die vuur van die Godheid die skoot van die Maagd waarin dit gedaal het.
Laat ons daarom lofprysend sing:
“Laat heel die skepping die Here prys
en Hom verhef tot in alle ewigheid.”

Eer aan u heilige Geboorte, o Heer.
                                          13


Die dogter van Babilon het die kinders van Dawid
wat sy met die lans verower het, wegevoer uit Sion,
maar nou stuur sy haar kinders,
die Wyse Manne wat geskenke dra,
om die dogter van Dawid wat God ontvang het, daar te smeek.
Laat ons daarom ‘n lied aanhef en sing:
“Laat die hele skepping die Here loof
en Hom verhef tot in ewigheid.”

Eer aan u heilige Geboorte, o Heer.

Hul droefheid het die instrumente van sang stilgemaak,
want die kinders van Sion het nie voor vreemdelinge gesing nie.
Maar nadat Christus uit Bethlehem opgekom het,
vernietig Hy die ganse dwaling van Babilon
en die harmonie van haar instrumente.
Laat ons daarom ‘n lied aanhef en sing:
“Laat die hele skepping die Here loof
en Hom verhef tot in ewigheid.”

Eer aan u heilige Geboorte, o Heer.

Babilon het die buit van Sion, die Koningin, ontvang
en haar rykdom wat deur die lans verower is,
Maar Christus lok met ‘n ster as gids haar skatte na Sion,
asook die konings wat hulle met die sterre besig hou,
Laat ons daarom ‘n lied aanhef en sing:
“Laat die hele skepping die Here loof
en Hom verhef tot in ewigheid.”

Ons prys, loof en aanbid die Here, en besing en verhef Hom tot in ewigheid.

Tweede (Jambiese) Kanon (onvolledig)
Agste Ode – Toon 1
Irmos

Waar die Jong Manne van die ou verbond in die vuur verkeer,
sonder om verbrand te word,
beeld hulle die Maagd se verseëlde skoot uit
wat bo-natuurlik swanger is.
Genade wat beide deur een wonderwerkende vermoë bewerk het,
wek die volke tot ‘n lofsang op.

Negende Ode – Toon 1
Megalinaria

Verheerlik haar, o my siel,
wat eerbiedwaardiger
en glorieryker as die hemelse leërskare is. (2x)
                                           14


Verheerlik, my siel, die God wat na die vlees
uit die Maagd gebore is.

Verheerlik, my siel, die Koning wat in ‘n grot gebore is.

Verheerlik, my siel, die God wat deur die Wyse Manne aanbid is.

Verheerlik, my siel, Hom wat aan die Wyse Manne geopenbaar is deur ‘n ster.

Verheerlik, my siel, die reine Maagd wat aan Christus die Koning geboorte geskenk
het.

Wyse Manne en Herders het gekom om Christus wat in die stad Bethlehem
gebore is, te aanbid.

Nog, vir die jambiese kanon:

Vandag baar die Maagd die Meester in die grot.

Vandag word die Meester as ‘n Kind gebaar deur ‘n Maagdelike Moeder.

Vandag sien die Herders die Heiland waar Hy in doeke toegedraai in ‘n krip lê.

Vandag word die Meester wat nie aangeraak mag word nie, as Kind in doeke
toegedraai.

Vandag juig die hele skepping en verheug hom, want Christus is uit die Maagdelike
Jonkvrou gebore.

Die hemelse Magte verkondig aan die wêreld dat die Heiland, Here en Meester
gebore is.

Eer aan die Vader en aan die Seun en aan die Heilige Gees.

Verheerlik, my siel, die mag van die onverdeelde Drie-eenheid wat in Drie Persone
bestaan.

Nou en altyd en tot in ewigheid. Amen.

Verheerlik, my siel, haar wat ons van die vloek verlos het.

Eerste Kanon
Negende Ode – Toon 1
Irmos

Ek sien 'n vreemde en sonderlinge misterie:
Die grot die hemel;
die Maagd die gerubstroon;
die krip die plek waar Christus,
die onomvatbare God, neergelê is.
                                         15


Hom besing en verheerlik ons

Toe die Wyse Manne die vreemde gang van die buitengewone nuwe ster sien wat
pas begin skyn het,
helderder as dié van die hemel,
het hulle afgelei dat Christus die Koning
vir ons verlossing op aarde in Bethlehem gebore is.

Toe die Wyse Manne vra: “Waar is die pasgebore kind,
die Koning wie se ster verskyn het?
Want ons het gekom om Hom te aanbid,”
was Herodes, die stryder teen God,
verward en rasend ongeduldig om Christus te vernietig.

Herodes het die tyd van die ster,
wat die Wyse Manne gelei het om Christus in Bethlehem met geskenke te aanbid,
noukeurig vasgestel.
Deur daardie ster is hulle ook na hul vaderland teruggelei,
en het hulle die afskuwelike kindermoordenaar bespot agtergelaat.

Tweede (Jambiese) Kanon
Negende Ode – Toon 1
Irmos

Dit is vir ons makliker om uit vrees
in stilte te berus, omdat dit sonder gevaar is.
En dit is moeilik om met liefde, o Maagd,
liedere saam te stel wat in harmonie afgerond is.
Maar gee u ons krag, o Moeder,
so groot soos ons voorneme.

O reine Moeder, ons het onduidelike gestaltes
en skadus wat verbygegaan het,
van die Woord gesien
wat nuut uit die geslote poort verskyn het,
en waar ons die lig van waarhied waardig geag is,
prys ons soos gepas u moederskoot.

Die volk wat hul vreugde in Christus vind,
het hul verlange verkry,
en is die koms van God waardig geag.
Nou bid hulle om wedergeboorte,
daar dit lewendmakend is.
O onbevlekte Maagd, mag u die genade gee
om die roem te vereer.

Eksapostilarion – Toon 3

Ons Verlosser het ons uit die hoogte besoek,
die Daeraad uit die Ooste,
                                         16


en ons wat in duisternis en skadu gesit het
het die waarheid gevind.
Want die Here is gebore uit die Maagd.

(drie maal)

By die Lofpsalms - Toon 4

Toon 4 – deur Andreas van Jerusalem

Wees bly, o regverdiges; verheug julle, o hemele;
spring op van vreugde, o berge.
Christus is gebore en die Maagd word ‘n troon
in navolging van die Gerubim,
en sy dra aan haar boesem God die Woord wat vlees geword het.
Herders verheerlik Hom wat gebore is.
Wyse Manne bring die Meester geskenke.
Engele besing Hom en sê:
“Onbegryplike Here, eer aan U.”

Dit was die Vader se welbehae;
die Woord het vlees geword,
en die Maagd het God gebaar wat mens geword het.
‘n Ster maak dit bekend, Wyse Manne buig in aanbidding,
Herders verwonder hulle,
en die skepping verheug hom.

O Maagd Theotokos, wat die Verlosser gebaar het,
u het die voormalige vloek van Eva ongedaan gemaak,
want u het die Moeder van die Vader se welbehae geword,
en aan u boesem God die Woord wat vlees geword het, gedra.
Die geheimenis verdra nie ondersoek nie.
Ons almal verheerlik dit deur die geloof alleen,
en roep met u uit en sê:
“Onverklaarbare Here, eer aan U.”

Kom laat ons die Heiland se Moeder besing,
wat ná die geboorte steeds ‘n Maagd geblyk te wees het.
Verheug u, besielde stad van die Koning en God,
waar Christus gewoon en heil bewerk het.
Met Gabriël besing ons u,
met die Herders verheerlik ons u en roep ons uit:
“O Theotokos, bid tot Hom wat uit u vlees geword het,
dat ons gered mag word.”

Eer aan die Vader en aan die Seun en aan die Heilige Gees.

Toon 6
                                         17


Ten tyde van u koms na die aarde,
het die eerste inskrywing van die wêreld plaasgevind;
toe wou U die name van die mense wat in u geboorte glo, opskryf.
Daarom is so ‘n bevel deur die keiser uitgevaardig.
Want die tydloosheid van u ewige koninkryk is as iets nuuts voortgebring.
Dus offer ook ons U, die God en Verlosser van ons siele,
iets wat die geldelike heffing te bowe gaan,
te wete die rykdom van die Ortodokse teologie.

Nou en altyd en tot in ewigheid. Amen.

Toon 2

Vandag word Christus
in Bethlehem uit die Maagd gebore.
Vandag begin die Beginlose
en word die Woord vlees.
Die Kragte van die hemel jubel
en die aarde verheug hom saam met die mensdom.
Die Wyse Manne bring hul gawes;
die herders verkondig die wonder.
En ons roep sonder ophou:
“Eer aan God in die hoogste hemele,
en vrede op aarde,
in die mense ‘n welbehae.”

Die Groot Doksologie en Wegsending.
