Menaion Oktober 9 Die H. Apostel Jakobus, seun van Alféüs en H. Andronicus
& Athanasia

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Vir die Apostel – Toon 4

Met die visstok van genade, o bewonderenswaardige Jakobus,
het jy sterwelinge uit die diepte van ydelheid opgetrek,
in gehoorsaamheid aan die bevele van die Meester
wat jou gees in alle opsigte verlig
en jou as Apostel en eerwaardige Teoloog
van sy onbegryplike Godheid getoon het, o alsalige.

Die verligting van die Gees het op jou neergedaal
in die vorm van vuur en jou ‘n heilige vat gemaak, o salige Jakobus,
wat die newel van goddeloosheid op kragtige wyse verdryf
en die wêreld verlig met die glans van jou alwyse woorde,
o uitverkore ingewydene, kruin van Apostels,
en ooggetuie van Christus.

Met die weerligstrale van jou verkondiging, o glorieryke Jakobus,
het jy hulle wat in die duisternis van onkunde gesit het, verlig
en hulle deur geloof as kinders van die Meester en God getoon.
Jy het sy lyding en dood nagevolg
en ‘n erfgenaam van sy heerlikheid geword,
as ‘n wyse teoloog en allerwaaragtige dissipel.

Vir die H. Andronicus & Athanasia – Toon 6

Daar julle die tirannie van die aardse lewe afgelê,
rykdom gehaat en vlietende genot walglik gevind het,
het julle die Kruis soos ‘n Goddelike juk opgeneem,
Christus gevolg en op wonderbare wyse
in die groene weide van die hemel gaan woon
waarin julle jul saam verheug.
Dink aan ons wat julle met geloof gedenk
en jul heilige, eerwaardige gedagtenis met liefde vroom vier, o Heiliges.

Daar hul U, die Meester, volkome liefgehad het,
het die beroemde paar jukgenote hul agter U aan gehaas,
alle genietinge versaak
en die onverbreekbare band soos ‘n spinnerak verbreek.
Daarom het hulle ook u koninkryk bekom, o Onsterflike.
Skenk my dus deur hul gebede, versoening van my oortredinge,
o medelydende Meester,
en toon my as verhewe bo die hartstogte wat my siel voortdurend teister.
Julle is deur ‘n magtige bevel julle geliefde twee kinders ontneem
en hoewel julle troosteloos in die lewe vertoef het,
het julle die alleredele woorde van Job aangehef en uitgeroep:
“Die Here het gegee, en die Here het weer geneem.”
Daarom het julle ook die onderneming waarna julle verlang het sonder moeite
volbring
en met vreugde na die woestyne en Heilige Plekke weggetrek
en is julle as ‘n allerheilige egpaar geopenbaar.

Eer aan die Vader en aan die Seun en aan die Heilige Gees.

Toon 4

Jy het duidelik die genade van die Goddelike Gees ontvang
en is by die allerheilige koor van Apostels getel, o Jakobus.
Toe jy daarom eens tydens die geweldige rukwind
deur ‘n vurige tong geïnspireer is,
het jy die doringrige goddeloosheid van die nasies verbrand.
O herout van God, bid tot Christus ons God
dat ons siele gered mag word.

Nou en altyd en tot in ewigheid. Amen.

Theotokion – Toon 4

Die regter is reeds teenwoordig, die regbank is gereed,
die dood wat jou daarheen voer is op hande,
die diensknegte is gereed, alles is voorberei,
so waarom talm jy, o my siel?
Waarom stel jy uit en roep jy nie uit nie:
“Ons God en die God van barmhartigheid,
ontferm U oor my deur die gebede van u Moeder
en red my van alle straf.”

Of die Kruistheotokion (op Dinsdag- en Donderdagaande) – Toon 4

O alonbevlekte ooilam wat die onskuldige lam gebaar het,
Hy wat gekom het om die sonde van die hele wêreld deur sy eie bloed te genees,
wat vir ons geslag is en alles lewend maak,
beklee u my wat ontdaan is van Goddelike onverganklikheid
met die kleed van Goddelike genade,
met die wol van u Seun.

Apostiga uit die Oktoig

Eer aan die Vader en aan die Seun en aan die Heilige Gees.

Vir die Apostel - Toon 5
Ons vier getrou die eerwaardige feesdag van jou gedagtenis
en besing jou, o glorieryke Jakobus,
nie as seun van Alféüs nie,
maar as Apostel van Christus
en herout van sy onuitspreeklike vleeswording.
Daarom, waar jy altyd saam met die Liggaamlose Magte en die kore van Apostels en
Martelare,
by die Meester se troon staan
smeek ons Heiland en God dringend
dat ons gered mag word.

Nou en altyd en tot in ewigheid. Amen.

Theotokion – Toon 5

Red nou my siel van die swaard van die vyand,
o al-onskuldige Moeder van God,
want deur u en u Seun, o reine Maagd,
is al die mag van die misdadiger vernietig,
het die leërs van die demone verdwyn,
en het daar heil en verligting van smarte gekom
vir hulle wat in u Seun glo.
Daarom roep ook ek tot u uit:
“Voer die stryd, o Meesteres,
teen hulle wat altyd teen my die stryd voer,
en vra om vergelding vir hulle vir die vroeëre kwaadwilligheid
waardeur hulle as bron van alle boosheid teen my bewys is.

Of die Kruistheotokion (op Dinsdag- en Donderdagaande) – Toon 5

Toe die ooilam die lam wat die oortredinge van die wêreld wegneem
in sy sy deurboor aan die Kruis uitgestrek sien,
het sy geweekla en dinge van hierdie aard gesê:
“Hoe het U, my Seun, dit verduur om soos ‘n mens te sterf,
en dit terwyl U die God en Meester van die Skepping is,
ook al het U uit vrye wil vleesdraend geword?
Om wie se ontwil het U U gehaas om die weg af lê
en het U my alleen agtergelaat
wat U, my Kind, op ‘n reine wyse gebaar het, o Weldoener?
Moet nie talm nie, gee my ‘n woord en groot barmhartigheid.

Apolitikion van die H. Apostel Jakobus – Toon 3

O Heilige Apostel Jakobus,
bid tot die barmhartige God,
dat Hy vergewing van oortredinge
aan ons siele sal skenk.

Apolitikion van die Regverdige Andronicus – Toon 1
Jy is as burger van die woestyn, engel in die vlees en wonderdoener bewys,
ons Goddraende vader Andronicus,
daar jy deur vas, nagwake en gebed hemelse genadegawes ontvang het.
Jy genees die siekes en die siele van hulle
wat hulle met geloof tot jou haas.
Eer aan Hom wat jou die krag gegee het,
eer aan Hom wat jou gekroon het,
eer aan Hom wat deur jou genesing vir almal bewerk.

Die Veranderlike vir die Mettediens

Kathisma van die Apostel ná die Derde Ode (wat nog vertaal moet word)

Toon 8

Daar jy die ware wysheid as tugmeester gehad het,
wat jou ingewy het in die dinge wat die begrip te bowe gaan,
het jy die wysheid van die Grieke as dwaasheid gebrandmerk, o God-geïnspireerde,
en het jy ‘n ligbaken en leermeester van die nasies geword
wat deur reggelowige woorde die onverstandiges orden.
Daarom besing ons wat deur jou van die bedrog verlos is, jou tereg
en met geloof noem ons jou salig.
O Jakobus wat van God spreek, bid tot Christus ons God,
dat Hy vergewing van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Vir die Heilige Andronicus – Toon 8

Ná jy met jou hele siel die Heer se ligte juk op jou skouers geneem het,
o salige Goddraende Andronicus,
en op edele wyse die wêreld se geraas verafsku het,
het jy jou met ywer na die woestyne gehaas.
Daar het jy die weg van askese onberispelik voltooi, Vader,
en jou met God verenig.
Daarom roep ons tot jou uit:
“Bid tot Christus ons God,
dat Hy vergeweing van oortredinge mag skenk
aan hulle wat jou heilige gedagtenis met liefde vier.”

Nou en altyd en tot in ewigheid. Amen.

Theotokion – Toon 8

Daar u ‘n al-onskuldige bruid van die Skepper,
die Verlosser se Moeder wat geen ervaring van ‘n man het nie,
en vat van die Trooster is, o al-onskuldige,
haas u en red my wat ‘n skandelike herberg van ongeregtigheid is,
en wetens ‘n speelding van die demone geword het,
en maak my deur deug ‘n stralende woonplek,
o ongeskonde Ontvanger van lig.
Verdryf die newel van die hartstogte
en maak my deur u gebede waardig
om deel te hê aan die hemelse dinge en die aandlose lig.

Of die Kruistheotokion (Op Woensdag- en Vrydagoggende)

Toon 8

Toe die ooilam die Lam en Herder en Verlosser aan die Kruis sien,
het sy met trane geweekla en bitter uitgeroep:
“Die wêreld verheug hom, omdat dit verlossing ontvang,
maar my binneste brand, omdat ek die kruisiging aanskou,
wat U deur u innige medelye verduur.
O Lankmoedige Here, die diepte van barmhartigheid en bron van goedheid,
ontferm U en skenk dan vergewing van oortredinge aan u dienaars
wat u Goddelike lyding met geloof besing.”

Kontakion van die Apostel – Toon 6

Laat ons Jakobus,
die ooggetuie van Christus en verkondiger van God,
wat soos die oggendster oor die hele skepping gestraal het,
met gesange vereer,
terwyl ons vandag sy fees vier,
want hy bid altyd vir ons almal.

Ikos

Waar ek my voorgeneem het om die grote Jakobus, die seun van Alféüs, te loof,
hy wat vanuit die hemel in die kennis van die Woord ingewy is
en duidelik die Evangelie aan hule wat op aarde is, verkondig het,
smeek ek U, o Christus Jesus, om genade op my neer te stuur,
U wat u wyse Dissipel met die Goddelike Gees vervul,
en hom as herout en aanvaarbare voorbidder by U vir al die eindes van die wêreld
geskenk het;
want hy bid altyd vir ons almal.

Sinaksarion

Op die 9de van vandeesmaand die Gedagtenis aan die Heilige Apostel Jakobus, die
seun van Alféüs.

Verse.        Jakobus het die kruis met genoëe opgeneem,
              en bewys dat hy U waardig is, o Heiland, soos wat hy trouens is.

              Op die negende is Jakobus op die kruis uitgestrek.

Op dieselfde dag die gedagtenis aan ons Regverdige vader Andronicus en sy
lewensmaat Athanasia.
Op dieselfde dag die Gedagtenis aan die Heilige Martelares Publia.

Op dieselfde dag die gedagtenis aan ons Regverdige Vader Petrus.

Op dieselfde dag die Gedagtenis aan ons Regverdige Vader Dorotheos, biskop van
Tirus.

Op dieselfde dag, die Gedagtenis aan die regverdige Abraham en sy neef Lot.

Deur die gebede van u heiliges, o God, ontferm U oor ons. Amen.


Eksapostilarion van die Heilige Apostel – Toon 2

O Jakobus, wat God verkondig,
as ingewydene en Apostel,
en voortreflike dienaar van Christus, die enigste Meester,
smeek Hom, o alomgepresene, om ons leiers segetekens
en aan hulle wat jou alheilige gedagtenis vier, versoening van sondes te skenk,.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Al die Profete, o Maagd, het vooraf van u gespreek
as kruik, staf en kliptafel,
en as ongekapte berg, ark, tafel en glansende goue lamp,
maar ons loof u gepas as Theotokos.

By die Lofpsalms – Toon 4

Soos ‘n ligtende son, o salige Apostel,
het jy met die strale van die Gees gestraal,
die hele wêreld met die kennis van God verlig
en die newel van die veelgodedom deur jou heiliige prediking verdryf.
Daarom vier ons vandag jou luisterryke, lofwaardige fees
en eer ons jou op vrome wyse.

Waar jy in die hoogte van Godskennis gesit het, o Jakobus,
het jy die genade van die Gees ontvang
wat aan jou verskyn het in die vorm van vuur en in ‘n vurige tong,
en het jy duidelik al die stof van die goddelose veelgodedom verbrand.
Daarom eer ons jou as Apostel en verkondiger van God
en vier ons vandag jou heilige fees.

Jy het heilige, verlossende leringe oor die wêreld laat dreun, o Alwyse,
die hele skepping van die waansin van afgode gereinig, o Godgesinde,
en volkere met die skynsels van Godskennis verlig.
En ná jy deur genade die heiligdomme van die afgode vernietig het,
het jy kerke tot lof van ons God opgerig.

Eer aan die Vader en aan die Seun en aan die Heilige Gees.

Toon 5

Ons vier getrou die eerwaardige feesdag van jou gedagtenis
en besing jou, o glorieryke Jakobus,
nie as seun van Alféüs nie,
maar as Apostel van Christus
en herout van sy onuitspreeklike vleeswording.
Daarom, waar jy altyd saam met die Liggaamlose Magte en die kore van Apostels en
Martelare,
by die Meester se troon staan,
smeek ons Heiland en God dringend
dat ons gered mag word.

Nou en altyd en tot in ewigheid. Amen.

Theotokion – Toon 5

Ons die gelowiges noem u salig, o Maagd Theotokos,
en verheerlik u tereg as die onwankelbare stad,
ondeurdringbare vesting, onverbreekbare beskerming
en toevlug van ons siele.
