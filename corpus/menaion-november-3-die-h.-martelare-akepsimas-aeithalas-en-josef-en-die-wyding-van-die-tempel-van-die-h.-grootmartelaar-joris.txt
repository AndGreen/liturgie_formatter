                                           1


Menaion November 3 Die H. Martelare Akepsimas, Aeithalas en Josef, en die
Wyding van die Tempel van die H. Grootmartelaar Joris
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere.
Stigiere van die Martelare – Toon 5       (Χαίροις ἀσκητικῶν ἀληθῶς)
Verheug julle, o drietal van die Drie-eenheid,
reine wonings van die deugde,
mengbakke wat die heilige wyn van reggelowigheid skink
wat ons siele verheug,
borste wat die melk van genesinge laat voortvloei,
sterre wat met die lig van waarheid brand
en die eindes van die aarde met jul glans verlig.
o Martelare, groot van naam,
wat die nag van onkunde verkort
en die verstand van almal verlig,
smeek Christus dat ons siele sy groot barmhartigheid geskenk mag word.

Verheug julle, heilige Akepsimas,
en die bewonderenswaardige Aeithalas en Josef,
daar julle met Goddelike vuur en Goddelike kennis
die dwaling van die goddelose vuuraanbidders geblus het,
julle deur wie hulle heeltemal verdwyn het
wat onregmatig die son en sterre aanbid het,
en die vindingrykheid van die sterrekykers vernietig is.
O Immereerwaardige Martelare,
kampvegters van die Drie-eenheid,
vir hulle wat in die duisternis van onkunde verkeer
die lig van Christus, die ware Opperherder, wat geoffer is
en wat die wêreld sy groot barmhartigheid skenk.

Met ‘n baie manmoedige ingesteldheid
het julle alle aanslae van die bose verduur,
en soos redelose diere met ‘n drag belas, o wyses,
is julle na die beproewing van nog groter folteringe meegevoer.
Daarom is julle nie gebuig nie
en het julle God nie verloën nie,
al is julle afgeransel en met knuppels geslaan
en erg deur die mishandeling uitgeput.
Daarom het julle die oorwinningskroon weggedra
en is julle klaarblyklik by die menigte Martelare getel.
Vra saam met hulle dat ons siele groot barmhartigheid gegee mag word.

Stigiere van die Heilige Joris – Toon 5   (Χαίροις ἀσκητικῶν ἀληθῶς)

Vreugdevol het jy met aandrif wat uit eie beweging kom
manmoedig na jou stryd gegaan
                                          2


en ná jy alle harte deur jou standvastigheid verstom het,
het jy die vermetelheid van die tiranne vertrap
en na die luisterryke lewenswyse van die Engele oorgegaan,
waar jy saam met hulle dans en jou verheug
en altyd met jou bystand hulle red wat jou met geloof vereer,
o alsalige Martelaar Joris,
en in jou medelye word jy vermurwe
deur die jammerklagtes van behoeftiges
en smeek jy Christus
wat die wêreld sy groot barmhartigheid skenk.

Kom na ons wat jou loof en wees ‘n helper vir verdruktes,
verlig die pyn van erge versoekinge en neem ons las weg,
bewaar, behoed en red ons, o Joris,
neem ons deur geloof na God
en lei ons na die gebooie van die Skepper,
sodat ons almal, ná ons deur sy goedheid gelewe het,
die Goddelike beloninge in die hemele mag kry,
en Christus mag besing
wat die wêreld sy groot barmhartigheid skenk.

Groot en waarlik wonderbaar, o glorieryke Martelaar,
is die roem van jou onsegbare martelaarskap wat verkondig word,
want soos ‘n glansende held deurloop jy die hele skepping,
o bewonderenswaardige Joris,
daar jy waarlik met so baie wondwerwerke getooi word
en siektes genees en lydendes deur jou gebede gesond maak.
Daarom ken ons jou as vurige helper en weldoener, o alsalige,
wat gevangenes bevry.
Smeek Christus daarom
dat ons siele sy groot barmhartigheid geskenk mag word.

Eer aan die Vader en aan die Seun en aan die Heilige Gees.

Doksastikon – Toon 6

Jy het op ‘n wyse wat jou naam waardig is, geleef, o stryder Joris.
Want ná jy die kruis van Christus op jou skouers geneem het,
het jy die aarde wat deur duiwelse dwaling verdor is, bewerk,
die stekelige godsdiens van die afgode ontwortel,
en die wynstok van die Ortodokse Geloof geplant.
Daarom laat jy genesinge opwel vir die gelowiges van oor die hele wêreld,
en is jy as regverdige landbouer van die Drie-eenheid bewys.
Ons smeek jou, bid om vrede vir die wêreld
en die redding van ons siele.

Nou en altyd en tot in ewigheid. Amen.
Theotokion – Toon 6
O Theotokos, u is die ware wynstok
                                            3


wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Of die Kruistheotokion (op Dinsdag- en Donderdagaande)
Toon 6        (Τριήµερος ἀνέστης )
Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”

Apostiga – stigiere van die Heilige Joris

Toon 4        (Ὡς γενναῖον ἐν Μάρτυσι)

O oorwinnaar Joris, metgesel van die Engele,
tentgenoot van die Martelare,
te alle tye ‘n toevlug van verdruktes,
wees vir my wat op die see van die lewe vaar ‘n hawe van rus
en rig my lewe, smeek ek jou,
sodat ek met ‘n onweifelbare geloof
jou bo-natuurlike worstelinge kan prys.

Vers. Wonderbaar is God in sy heiliges, die God van Israel.

Bewaar my wanneer ek op see vaar,
wanneer ek op weg gaan en snags wanneer ek slaap,
behoed my wanneer ek ontwaak, alsalige Joris,
en maak my waardig om die Here se wil te doen,
sodat ek wat my na jou beskutting gehaas het,
op die oordeelsdag vergifnis mag verkry
vir wat ek tydens my lewe gedoen het.

Vers. Wat die heiliges in sy land betref, die Here het sy hele wil wonderbaar onder
      hulle gemaak.
Deur die borswering van geloof, o Joris,
die skild van genade en die lans van die Kruis verskans,
het jy oninneembaar vir jou teenstanders geword,
en ná jy soos ‘n heilige aanvoerder
die slagordes van die demone omvergewerp het,
dans jy saam met die Engele
en met sorg heilig en behoed jy die gelowiges
wanneer jy aangeroep word.

Eer aan die Vader en aan die Seun en aan die Heilige Gees.
                                             4


Doksastikon van die Martelare – Toon 6 deur Efraim van Karia

Die drie Jongelinge wat in Persië bewaar is sonder om verbrand te word,
was die voorafskaduwing van jul drievoudig heerlike eendrag,
en jul martelaarsgetuienis in Christus van die onbevlekte Drie-eenheid
en bo-wesenlike Eenheid, o Stryders.
Want soos hulle die vlam verduur het, sonder om God te laster,
so het ook julle nie geweier om te sterf nie,
en het julle uit liefde vir Christus nie eers effens toegegee nie.
Maar soos die vierde wat verskyn het hulle in die vlam bedou het,
so het Christus, wat een van die Drie-eenheid is,
julle in ‘n plek van rus ontvang.
O Akepsimas tesame met Josef en Aeithalas,
julle wat deur God verkore is,
bid vir ons siele.

Nou en altyd en tot in ewigheid. Amen.

Theotokion – Toon 6

Ons het God wat uit u vlees aangeneem het, leer ken, o Maagd Theotokos.
Smeek Hom dat ons siele gered mag word.

Of die Kruistheotokion (op Dinsdag- en Donderdagaande)

Toon 6       (Τριήµερος ἀνέστης)

Toe die Alreine U aan die Kruis sien hang,
het sy moederlik geweekla en uitgeroep:
“My Seun en my God,
my allerdierbare Kind,
hoe verduur U die smadelike Lyding?”

Apolitikion van die Martelare – Toon 4

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Apolitikion van die Heilige Joris – Toon 4
As bevryder van gevangenes,
en beskermer van armes,
geneesheer van siekes, verdediger van konings,
o segetekendraer, grootmartelaar Joris,
bid tot Christus God dat ons siele gered mag word.

Die Veranderlike vir die Mettediens
                                          5



Kathisma ná die Derde Ode van die Kanon (wat nog vertaal moet word)

Toon 8       (Τὴν Σοφίαν καὶ Λόγον)

Laat Josef, die edelmoedige worstelaar,
Akepsimas, die vernietiger van dwaling,
en Aeithalas, die glorieryke en onoorwinlike stryder,
die helder sterre van geloof,
vandag waarlik op gepaste wyse met liedere besing word.
Want hulle het die heerlikheid van die Perse in die skadu gestel,
deur nie aan die son te offer nie
en nie die vuur te vereer nie.
Laat ons met geloof tot hulle uitroep:
Bid tot Christus ons God
dat Hy vergewing van oortredinge sal skenk
aan hulle wat jul heilige gedagtenis met liefde vier.

Eer aan die Vader en aan die Seun en aan die Heilige Gees.

Van die Heilige Joris – Toon 8    (Τὴν Σοφίαν καὶ Λόγον)

Met die teken van die Kruis bewapen
het jy daardeur al die mag van die tiranne manmoedig omvergewerp,
as kampvegter van die geloof al die goddeloosheid van die afgodery bestraf,
en die gelowiges in hul geloof bevestig, o Godgesinde.
Daarom het jy, ná jy gestry het, o Oorwinnaar Joris,
die oorwinningskranse uit die hand van jou Heer ontvang.
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.
Theotokion – Toon 8        (Τὴν Σοφίαν καὶ Λόγον)
As teken van dankbaarhdeid vir al u genadegawes,
dra ek soos daardie weduwee met haar twee muntstukke,
soos ek moet, lof aan u op, o Meesteres.
Want u is geopenbaar as ‘n beskutting en hulp
wat my altyd van versoekinge en verdrukkinge verlos.
Daarom, waar ek soos uit ‘n vlammende vuuroond verlos is
van hulle wat my verdruk,
roep ek van harte tot u:
“O Theotokos, help my en bid tot u Seun en God,
dat Hy my vergifnis van oortredinge sal skenk,
want ek, u onwaardige dienaar, het u as my hoop.”

Of die Kruistheotokion (op Woensdag- en Vrydagoggende)

Toon 8       (Τὴν Σοφίαν καὶ Λόγον)
                                          6



Toe die ooilam die Lam, Herder en Verlosser aan die Kruis sien,
het sy met trane gekreun en bitterlik uitgeroep:
“Die wêreld verheug hom omdat dit verlossing ontvang,
maar my binneste brand omdat ek u kruisiging aanskou,
wat U vanweë u innige medelye verduur,
o God wat alle goedheid te bowe gaan, lankmoedige Heer
Laat ons met geloof tot haar roep:
“Betoon medelye aan ons, o Maagd
en skenk daarom vergifnis van oortredinge
aan hulle wat sy heilige lyding met geloof vereer.”

Kontakion – Toon 8         (Τῇ ὑπερµάχῳ)

Daar ons, die gelowiges, o Oorwinnaar,
ons toevlug tot jou beskermende en spoedige hulp geneem het,
smeek ons dat hulle wat jou besing deur Christus verlos mag word
van die struikelblokke van die vyand
en van allerlei gevare en rampe,
sodat ons mag uitroep:
Verheug jou, o Martelaar Joris.

Sinaksarion

Op die 3de van vandeesmaand die Gedagtenis aan die Heilige Martelare
Akepsimas, Josef en Aeithalas.

Verse.        Hulle het Akepsimas met slae gedood,
              en die vriende van Akepsimas deur steniging.

              Op die 3de het hulle Akepsimas geslaan en sy medestryders gestenig.

Op dieselfde dag vier ons die inwyding van die tempel van die Heilige
Grootmartelaar Joris in Lidda, en die neerlegging van sy heilige liggaam.

Op dieselfde dag die Gedagtenis aan ons Heilige Vader Akepsimas.

Op dieselfde dag die Gedagtenis aan ons Heilige Vader en Belyder Theodorus,
Biskop van Ankira, en van die Heilige Martelare Dasius, Severus, Andronas,
Theodotus en Theodota, wat deur die swaard vervolmaak is.

Op dieselfde dag is ons Heilige Vader Elias in vrede vervolmaak.

Op dieselfde dag is die Heilige Nege Martelare deur die swaard vervolmaak.

Op dieselfde dag is die Ag-en-twintig Heilige Martelare deur vuur vervolmaak.

Op dieselfde dag die Gedagtenis aan die Heilige Achemenides die Belyder.
                                             7


Deur hul Heilige gebede, o God, ontferm U oor ons. Amen.

Eksapostilarion – Toon 2           (Τοῖς Μαθηταῖς συνέλθωµεν)

Daar die glorieryke Akepsimas,
die edele Josef en die alwyse Aeithalas
deur die krag van Christus gestry
en die dwaling van die Perse vernietig het,
bid hulle vir ons tot die Drie-eenheid.
Ons loof hulle as hiëromartelare
en vier met vreugde hul luisterryke gedagtenis.

Eksapostilarion – Toon 3 (Ἐν πνεύµατι τῷ Ἱερῷ)

Deur jou strome bloed, o Salige Oorwinnaar Joris,
het jy die vlam van misleiding geblus,
die oormoed van tiranne finaal uitgewis.
Daarom het jy die kroon van onsterflikheid en lewe
aan die regterhand van die Allerhoogste ontvang.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3         (Ἐν πνεύµατι τῷ Ἱερῷ)

Daar is hoegenaamd geen heil in my nie, o Maagd,
omdat ek op bose wyse in die diepte van sondes verval het,
en ek verwag die dreiging van die vreeswekkende oordeel
en van die lot van die bokke.
Betoon medelye aan my voor die oordeel,
daar u ‘n vurige helper is, o Theotokos.

Die Lofpsalms

By die Lofpsalms maak ons voorsiening vir 4 verse en sing 3 stigiere van die Heilige
Joris, met herhaling van die 1ste.

Stigiere van die Heilige Joris – Toon 4     (Ὡς γενναῖον)

Laat ons die landbouer van Christus,
edelmoedig onder Martelare,
die wyse Joris loof,
die herout van die waarheid,
die ewiglewende loot van die wynstok van die lewe,
wat met sy vrug gebloei,
die soetheid van reggelowigheid laat voortvloei het
en hulle verheug wat jaarliks met geloof sy gedagtenis vier.

Ons ken jou as helder ster,
wat soos ‘n son in die uitspansel straal.
                                           8


As baie kosbare pêrel,
glansende juweel, en as seun van die dag,
as ‘n edelmoedige onder Martelare,
en as kampvegter van die gelowiges in gevare,
loof ons wat jou gedagtenis vier jou, o segetekendraer Joris.

Bewaar my wanneer ek op see vaar,
wanneer ek op weg gaan en snags wanneer ek slaap,
Behoed my wanneer ek ontwaak, alsalige Joris,
en maak my waardig om die Here se wil te doen,
sodat ek wat my na jou beskutting gehaas het,
op die oordeelsdag vergifnis mag verkry
vir wat ek tydens my lewe gedoen het.

Eer aan die Vader en aan die Seun en aan die Heilige Gees.

Doksastikon - Toon 4 – deur die Studiet

Laat ons, broeders, op geestelike wyse
die geestelike onbuigbaarheid van volharding loof,
naamlik Joris, die albesonge Martelaar.
Gevare het hom wat om Christus ontwil verbrand is, gesmee,
folteringe het hom gebrei
en allerlei strawwe het sy liggaam wat van nature verganklik is, vernietig.
Want verlange ooreed die minnaar
om deur die dood die natuur te bowe te gaan
op weg na die beminde, Christus ons God
die Verlosser van ons siele.

Nou en altyd en tot in ewigheid. Amen.

Theotokion – Toon 4         (Ἔδωκας σηµείωσιν)
‘n Aller-vreeswekkende duisternis van die dood
vermoei my siel, o Bruid van God,
en die ondersoek van die demone
veroorsaak altyd dat dit buite sigself is en bewe, o goeie.
Red my daarvan deur u mag,
o Maagd wat geen ervaring van die huwelik het nie,
en bring my by die heilbrengende hawe
en aandlose lig van die Heiliges.

Die Groot Doksologie
