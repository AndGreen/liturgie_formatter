                                         1


Menaion Maart 11 Die H. Sofronius van Jerusalem

Die Veranderlike vir die Vesperdiens

By “Heer, ek het U aangeroep…” sing ons die volgende stigiere…”

Toon 4

Na ingetoënheid vernoem,
is jy deur die voorkennis van God by voorbaat Sofronius genoem,
en was jy ingetoë in jou optrede,
asook regverdig, dapper en verstandig,
en in die algemeen met die vernaamste deugde gekroon.
En jy het as weloorwoë beoordelaar
op juiste wyse aan elke siel en liggaam na behoefte uitgedeel,

Uit ‘n teologiese mond het jy teologiese leringe laat dreun,
o allersalige Sofronius,
en het jy baie duidelik die teologie verkondig
aangaande die beginlose Vader, medebeginlose Seun en Heilige Gees,
wat saam ewig is,
‘n Drie-eenheid in ‘n eenheid,
en Eenheid in ‘n Drie-eenheid,
een God deur die identiteit in wese.

Jy het wyslik die dogma verkondig, o Alwyse,
dat die vleeslose Woord wat beginloos saam met die Vader is
in sy persoon met die vlees verenig is,
sonder verandering en verwarring,
en dat Hy tweevoudig werksaam is soos dit pas by die nature
waaruit Hy saamgestel is en waarin Hy as een persoon gesien word,
onverdeeld in sy bestaan,
hoewel Hy as die een of die ander bedink kan word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

O Alheilige Bruid van God,
verlos my nederige siel van veroordeling en my aaklige oortredinge,
bevry my deur u gebede van die dood,
en skenk my voor die einde
om op die oordeelsdag,
deur bekering gereinig en deur ‘n stortvloed trane,
die regverdiging te bekom wat die skares Heiliges bereik het.

Of die Kruistheotokion (op Dinsdag- en Donderdagaande) – Toon 4

Toe die ooilam, u Moeder, U aan die Kruis vasgeslaan, sien,
                                         2


was sy verbaas en het sy uitgeroep:
“Wat is hierdie gesig, my allergeliefde Seun?
Is dit hoe die ongehoorsame, wettelose volk
wat u vele wonders geniet het, U vergeld?
Maar eer aan u onuitspreeklike selfvernedering, o Meester.”

Apolitikion – Toon 4

Die waarheid van jou dade het jou aan jou kudde geopenbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Sofronius,
doen voorbidding by Christus God,
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4

Deur jou woorde het jy die Kerk van Christus getooi,
o Heilige Sofronius,
deur jou dade het jy wat volgens die beeld van God is, bewaar.
Want die ingetoënheid wat in jou was,
het in die wêreld geskyn,
en die gawes van lering laat voortstraal
vir almal wat jou gedagtenis met liefde vier, Vader.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

U het deur u Goddelike geboortegewing, o Onbevlekte,
die aardgeborenes se sterflike natuur
wat deur die hartstogte bederf is, nuutgemaak,
en almal uit die dood tot die lewe van onverganklikheid opgewek.
Daarom noem ons almal u tereg salig,
o verheerlikte Maagd, soos u geprofeteer het.

Of die Kruistheotokion (op Woensdag- en Vrydagoggende) – Toon 4

Toe u onbevlekte Moeder U aan die Kruis verhef sien, o Woord van God,
het sy moederlik geweekla en gesê:
“Wat is hierdie nuwe en vreemde wonder, o my Seun?
Hoe het U, die lewe van almal, gemeenskap met die dood?
Daar U goedhartig is,
wil U uit vrye wil die gestorwenes lewend maak.”
                                          3



Sinaksarion

Op die 11de van vandeesmaand die Gedagtenis aan ons Heilige Vader Sofronius,
Aartsbiskop van Jerusalem.

Verse.        Sofronius het daarna gestreef om die tittel van die wet te bewaar,
              wie se roem in die hemele is.

              Op die 11de het Sofronius in die graf afgedaal.

Op dieselfde dag die gedagtenis aan die Heilige Hiëromartelaar Pionius, Presbiter
van die Heilige Kerk in Smirna.

Op dieselfde dag die Gedagtenis aan ons Heilige Vader Joris, die Goddraende
Wonderdoener, die nuutverskene van Diïppeum.

Op dieselfde dag die Gedagtenis aan die Heilige Martelare Trofimus en Thallus wat
in Laodicea Martelare was.

Op dieselfde dag die herwinning na Konstantinopel van die Relieke van die Heilige
Martelaar Epimachus.

Op dieselfde dag die Gedagtenis aan ons Heilige Vader Joris die Sinaïet.

Deur hul heilige gebede, o God, ontferm U oor ons. Amen.

Die res van die Mettediens en die Wegsending.
