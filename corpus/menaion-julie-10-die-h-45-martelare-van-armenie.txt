Menaion Julie 10 – Die H. 45 Martelare van Armenië.
Die Veranderlike vir die Vesperdiens
By “Heer, ek het U aangeroep…” sing ons die volgende stigiere:
Toon 1
O albesonge Martelare,
al is julle deur klippe verbrysel,
het julle Christus, die onbreekbare rots, nie verloën nie,
maar het julle deur genade oorwinnaars geword,
en verheug julle jul saam met die Engelekore.
Bid saam met hulle
dat ons siele vrede en groot barmhartigheid geskenk mag word.

Seëvierende Martelare,
saam opgesluit in die gevangenis
as bewaarders van die Goddelike gebooie,
het julle, toe julle van dors wegkwyn,
dou uit die hemel ontvang
wat julle geestelik verkwik het.
Bid daarom
dat ons siele vrede en groot barmhartigheid geskenk mag word.

Onoorwinlike Martelare,
daar julle die ware lewe verlang het
wat vir ewig duur,
het julle met vreugde ‘n onregverdige dood
as gevolge van ‘n wederregtelike uitspraak, verduur.
En nou verheug julle jul saam met die Martelare.
Bid saam met hulle
dat ons siele vrede en groot barmhartigheid geskenk mag word.

Theotokion – Toon 1

Ek word van alle kante deur verskrikkinge vasgehou
en waarheen vlug ek, ongelukkig en al-ellendig,
buiten u, o Meesteres?
Ek neem my toevlug tot tot u, o reine Bruid van God,
my enigste hulp en hoop van die wanhopiges.
Veronagsaam my, u onwaardige smekeling nie,
o bereidwillige hulp van verdruktes.

Of die Kruistheotokion (op Dinsdagaand en Donderdagaand) - Toon 1

“‘n Swaard het my hart deurboor”, het die Maagd gesê
toe sy Christus aan die boom sien hang,
“en dit skeur my, soos Simeon destyds aan my voorspel het.
Maar staan op, o Onsterflike,
en verheerlik u Moeder en diensmaagd saam met U, bid ek U.”
Apolitikion

U martelare, o Here, het deur hul worstelstryd
‘n kroon van onsterflikheid van U, ons God, verwerf,
want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.


Die Veranderlike vir die Mettediens


Kathisma na die Derde Ode van die Kanon (wat nog vertaal moet word)

Toon 4

Die moedige soldate van Christus
het ná hul eervol gestry het,
vir Belial heeltemal in die diepte laat versink,
deur die storting van hul bloed.
Want deur klippe verbrysel, deur die swaard opgekap,
deur vuur verbrand en in die water gegooi,
is hulle duidelik as oorwinnaars geopenbaar.
Daarom word hulle met geloof vereer en verheerlik.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Wie kan die die menigte van my onrein gedagtes
en die vlae onbetaamlike voorstellinge beskryf, o Al-onskuldige?
En wie kan van die opstande van my vleeslose vyande
en van hul boosheid vertel?
Maar skenk my deur u voorbidding, o Goeie,
verlossing van hulle almal.

Of die Kruistheotokion (Dinsdagaand of Donderdagaand)

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Sinaksarion
Op die 10de van vandeesmaand die Gedagtenis aan die Vyf-en-veertig Martelare
wat in Nikopolis in Armenië as martelare getuienis afgelê het.

Op dieselfde dag die Gedagtenis aan die Heilige Martelare Bianor en Silvanus.

Op dieselfde dag die Gedagtenis aan die Heilige Martelaar Apollonius van Sardis.

Op dieselfde dag die Gedagtenis aan die Heilige duisend Vaders, wat Theophilus,
biskop van Alexandrië deur vuur aan ‘n geweldadige dood oorgelewer het, deur die
toedoen van Isidorus die priester.

Op dieselfde dag die synaksis van die Heilige Johannes die Teoloog te Beatus.

Deur hul heilige gebede, o God, ontferm U oor ons. Amen.

Eksapostilarion – Toon 3

Deur ‘n gesamentlike wil
en deur dapperheid van siel,
het die vyf-en-veertig martelare
saam al die vyande uitmekaargeruk.
O Heiland, red ons deur hul gebede.

Theotokion – Toon 3

Al ons sondaars, o Alheilige Maagd,
het u as beskerming.
Stem u Seun versoenlik teenoor ons,
deur u moederlike vrymoedigheid.
