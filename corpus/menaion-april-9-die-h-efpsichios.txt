                                          1


Menaion April 9 Die H. Martelaar Efpsichios van Caesarea
Die Veranderlike vir die Vesperdiens
Toon 8
Toe die alwyse Efpsichios met die swaard getref is,
het hy die dwaas wat deur grootpratery meegevoer is
met groot skaamte vervul
en is hy jubelend by die hemelse leërskare getel.
Skenk deur sy smekinge, o Heiland,
aan almal u groot barmhartigheid.

Die glorieryke Efpsichios
het ‘n suil van die kerk geword,
‘n onwankelbare vesting van reggelowigheid
en ‘n vernietiger van die vyand,
wat soos uit ‘n fontein genesinge laat opwel
vir alle siekes wat hul na hom haas.
Skenk deur sy smekinge, o Goedhartige,
aan almal u groot barmhartigheid.

O moedige wyse Martelaar,
jy het elke gees welriekend gemaak
deur die soete geure van jou stryd,
die stank van dwaling laat afneem
en soos ‘n son tot aan die eindes van die aarde gestraal,
terwyl jy bid dat almal heil en groot barmhartigheid geskenk mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8
O Reine Moeder van God wat die verlossende Woord gebaar het,
red u dienaars van die beproewinge van die strydlustige vyand,
verlig ons sintuie en rig ons voetstappe op die heilsweë,
sodat ons u almal, o Maagd, met geloof mag verheerlik.

Of die Kruistheotokion (op Dinsdag- en Donderdagaande) - Toon 8
O Enig Mensliewende,
toe sy wat U gebaar het U aan die Kruis vasgeslaan sien,
het sy jammerend strane laat stroom
en uiters verbaas oor u buitengewone goedheid en medelye met die mens,
besing sy u lankmoedigheid, o Hooggoedhartige.

Apolitikion – Toon 4

U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
                                          2


en die kragtelose vermetelheid van demone verbreek.
Red ons siele, o Christus God, deur sy smekinge.


Die Veranderlike vir die Mettediens
Kathisma ná die die Derde Ode van die Kanon (wat nog vertaaal moet word)
Toon 1
Moedig het jy die goeie stryd volvoer, o Martelaar,
die strydlustige vyand oorwin
en as beloning van God jou wonderwerke ontvang.
Daarom noem heel die Kerk van die Gelowiges
jou vandag eendragtig salig, o Efpsichios.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 1
O Sterwelinge, verheug julle saam met die Moeder van die Heer,
prys haar, magte van die hemele,
verheerlik die onbevlekte, julle wat oor die aarde heers,
kom, al die skares wat graag die feeste vier.
Laat ons ons in die geloof verheug
en eendragtig “Verheug u” vir die Theotokos sê.

Of die Kruistheotokion (op Woensdag- en Vrydagoggende) – Toon 1
“O die nuwe wonder!
O die huiweringwekkende misterie!”
het die reine, al-onskuldige Maagd uitgeroep
toe sy die Heer aan die Kruis uitgestrek sien;
Hy wat heelal in sy hand dra
word soos ‘n misdadiger
deur wettelose regters tot ‘n Kruis veroordeel


Sinaksarion
Op die negende van vandeesmaand, die Gedagtenis aan die Heilige Martelaar
Efpsichios van Caesarea.
Op dieselfde dag die gedagtenis aan die Heilige Badimos, die archimandriet, en sy
sewe dissipels.
Op dieselfde dag die gedagtenis aan die Heilige Martelare wat in gevangenskap in
Persië vervolmaak is.
Op dieselfde dag die gedagtenis aan die nuut-geopenbaarde, wonderdoenende
monnike en Martelare Rafael en Nikolaas en die heilige maagd en Martelares Irene
en diegene saam met hulle wat in 1463 by die Heilige Klooster van Karyes op die
                                          3


eiland Lesbos as martelare getuienis afgelê het en in die jaar 1959 op
wonderbaarlike wyse geopenbaar is.
Op dieselfde dag die Heilige Audiësis wat deur die swaard vervlomaak is.
Deur hul heilige gebede, o God, ontferm U oor ons.
