                                          1


Menaion Desember 9 Die Ontvangenis van die H. Anna, moeder van die
Theotokos, en die Herdenking van die Wyding van die Kerk van die
Opstanding.
Die Veranderlike vir die Vesperdiens
By “Heer, ek het U aangeroep…” maak ons voorsineing vir 6 verse en sing 3 stigiere
vir die Heilige Anna en 3 vir die Inwyding.
Vir die Heilige Anna – Toon 4      (Ὁ ἐξ ὑψίστου κληθεὶς)
Toe die onvrugbare Anna teen alle verwagting swanger word
met die Maagd wat geboorte sou skenk aan God in die vlees,
het sy met blydskap gestraal, gedans en haar verheug,
en met ‘n luide stem uitgeroep:
“Wees saam met my bly, al die stamme van Israel,
ek is swanger en lê die smaad van kinderloosheid af,
daar dit my weldoener behaag het om my gebed te verhoor
en my gepynigde hart deur barensweë te genees,
soos Hy belowe het.”

Hy wat water uit ‘n dorre rots laat opwel het,
het ‘n vrug aan jou skoot geskenk, o Anna,
die immermaagdelike Meesteres,
uit wie die water van heil sal voortkom.
Jy leef nie langer as onvrugbare bywoner op aarde nie,
jy is van die smaad vervreem.
Want jy sal met die land bloei wat die koringaar van die lewe as vrug dra,
Hy wat die die smaad van alle sterwelinge wegneem,
daar dit sy welbehae is om in sy innige medelye ‘n vreemde vorm aan te neem.

Die Profete se voorspellinge word vervul.
want die heilige berg word in die baarmoeder gevestig.
Die heilige leer word geplant,
die groot troon van die Koning word voorberei.
Die plek wat deur God bewandel word, word gereed gemaak.
Die braambos wat nie uitbrand nie, begin om uit te spruit.
Die salfhouer van heiligheid vloei reeds oorvloedig
om die strome van onvrugbaarheid
van Anna die Godgesinde te stuit.
Laat ons haar met geloof salig noem.

Stigiere vir die Wyding – Toon 6         (Αἱ Ἀγγελικαὶ)
O Meester Christus,
onsterflike wysheid,
besoek ons deur u blik vanuit die hoogte in hierdie Tempel,
bewaar dit onwankelbaar tot aan die einde van die wêreld,
en ag hulle wat hul altyd met geloof hierheen haas
u ontoeganklike lig waardig,
o goedhartige Christus.
                                          2



Toe Salomo van ouds die Tempel gebou het,
het hy die bloed van diere as offer aan U opgedra,
as toekomsbeeld van u Tempel, o Mensliewende,
wat U uit eie wil deur u bloed bekom het.
Saam met hom smeek ook ons nou U
die enige goedhartige,
om altyd u opregte Gees daarin te stuur.

Kom, broeders, laat ons ons met liefde vir die fees verheug,
‘n geestelike koordans vorm
en die siel se lamp met olie helder laat brand,
want so word die Wyding geëer,
so word die Skepper verheerlik,
deur Wie alle mense se siele
tot ‘n hemelse hoogte vernuwe word.

Eer aan die Vader en aan die Seun en aan die Heilige Gees.

Doksastikon van die Wyding – Toon 6

Waar ons die gedagtenis aan die Wyding vier, o Heer,
en U, die Skenker van heiliging, verheerlik,
bid ons dat die sintuie van ons siele geheilig mag word,
deur die voorbidding van u glorieryke Oorwinnaars,
o almagtige Goeie.

Nou en altyd en tot in ewigheid. Amen.

Van die Heilige Anna – Toon 1     deur Germanus

Die grootsheid, onsegbaar vir Engele en mense,
die sonderlinge wonder van ewigheid af in orakels voorspel,
Maria die diensmaagd van God,
word vandag as kindjie in die skoot van die kuise Anna gevorm,
waar sy voorberei word as woning vir die Koning van die hele wêreld
en vir die herskepping van ons geslag.
Laat ons haar met ‘n rein gewete smeek,
en tot haar uitroep:
Bid tot u Seun en God,
daar u die beskerming van Christene is,
dat ons siele gered mag word.

Apostiga – Toon 5 (Ἦχος πλ. α' Χαίροις ἀσκητικῶν)

Toe Anna, na Goddelike genade vernoem, gebid het om ‘n kind,
het sy tot die God en Skepper van almal uitgeroep:
“Adonai Sabaoth, U weet van die smaad van my kinderloosheid,
maak U self my hart se smart los,
open die sluise van my skoot
                                           3


en maak die onvrugbare vrugbaar,
sodat ons wat gebore sal word as geskenk aan U mag opdra
terwyl ons u goedhartigheid,
waardeur u groot barmhartigheid aan die wêreld gegee word,
loof, besing en eendragtig verheerlik.”

Vers.        Die Here het in waarheid aan Dawid gesweer en Hy sal dit nie tersyde
             stel nie.

Toe die verstandige Anna van ouds met geloof gebid
en God gesmeek het,
het sy die stem van ‘n Engel gehoor,
wat haar verseker van die Goddelike uitkoms van waarvoor gevra is.
Die liggaamlose het duidelik tot haar gespreek:
“Jou gebed het die Here bereik,
lyk nie bedroef nie,
en doen afstand van jou trane.
Want jy sal vrugbaar wees,
en as olyftak die skone Maagd laat voortspruit,
wat met die alskone blom Christus na die vlees sal bloei,
Hy wat die wêreld sy groot barmhartigheid skenk.”

Vers. Uit die vrug van jou skoot sal Ek op my troon laat sit.

Die eerwardige paar baar as vrug die heilige Verskalf,
uit wie deur ‘n onsegbare woord die vetgemaakte Kalf
wat ter wille van die hele wêreld geslag word, waarlik sal voortkom.
Daarom dra hulle met vreugde en in ootmoed onophoudelike lof op tot die Heer
en is die hele wêreld hul dank verskuldig.
Laat ons hulle dan salig noem
en deur God geïnspireer
met geloof ‘n koordans doen by die Ontvangenis,
daar die Moeder van ons God uit hulle gebore word,
deur wie sy groot barmhartigheid ryklik geskenk word.

Eer aan die Vader en aan die Seun en aan die Heilige Gees.

Doksastikon van die Wyding – Toon 2

Terwyl ons die wyding van die aleerwaardige Tempel van die Opstanding vier,
verheerlik ons u, o Heer, wat dit geheilig
en vervolmaak het deur u genade wat insigself volmaak is,
U wat behaag word deur die mistieke, heilige dienste
wat daarin deur die gelowiges gevier word,
wat die bloedlose, onbevlekte offers uit die hand van u dienaars aanvaar
en in ruil daarvoor vir hulle wat dit reg opdra
die reiniging van hul sondes en u groot barmhartigheid skenk.

Nou en altyd en tot in ewigheid. Amen.
                                            4


Van die Heilige Anna – Toon 2

Vandag begin die koninklike purper,
wat uit die wortel van Dawid, die seun van Isai, gespruit het,
met die mistieke blom bot,
waaruit Christus ons God geblom het,
Hy wat ons siele red.

Apolitikion van die Heilige Anna – Toon 4

Vandag word die bande van kinderloosheid losgemaak,
want God verhoor Joachim en Anna
en beloof duidelik dat hulle teen alle hoop in die diensmaagd van God sal baar,
uit wie Hy, die onomskryfbare, self gebore is,
toe Hy ‘n mens geword het,
ná Hy ‘n Engel beveel het om haar toe te roep:
Verheug u, Begenadigde, die Here is met U.

Apolitikion van die Wyding – Toon 4

Soos die majesteit van die hemelse uitspansel, o Heer,
het U ook die skoonheid van u heerlike Heilige Woning op aarde gemaak.
Versterk dit tot in ewigheid
en aanvaar deur die Theotokos
die gebede wat ons U,
die lewe en opstanding van almal,
sonder ophou daarin toebring.

Die Veranderlike vir die Mettediens

Ná die Eerste Pslamlesing die volgende Kathisma – Toon 1 (Χορὸς Ἀγγελικὸς)

Die Nuwe Hemel word in Anna se skoot gemaak
op bevel van God wat alles geskape het.
Daaruit het ook die aandlose Son geskyn,
die enig Mensliewende, wat in die oorvloed van sy goedhartigheid
die hele wêreld met die strale van sy Godheid verlig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

‘n Koor van profete het van ouds
die onskuldige, reine Jonkvrou en Diensmaagd van God vooraf verkondig,
wat Anna, hoewel sy onvrugbaar en kinderloos was, ontvang het.
Laat ons, wat deur haar gered is,
haar vandag met blydskap van hart salig noem,
as die enig al-onskuldige.

Ná die Tweede Psalmlesing die volgende Kathisma – Toon 4 (Ταχὺ προκατάλαβε)
                                           5



Word vernuwe, o Adam, en spring op van vreugde, o Eva,
want die droë, dorre aarde het ‘n bloeiende vrug laat ontspruit,
wat vir die wêreld die koringaar van onsterflikheid laat bloei
en die smaad van kinderloosheid heeltemal weggeneem het.
Laat ons ons vandag saam met hulle verheug en bly wees.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Word vernuwe, o Adam, en spring op van vreugde, o Eva…

Na die Polyeleos, die volgende Kathisma – Toon 4       (Κατεπλάγη Ἰωσὴφ)

O Dawid, roep uit: Wat het God jou beloof?
Kyk, wat Hy my beloof het, het Hy vervul, sê hy,
daar Hy uit die vrug van my lendene die Maagd gegee het.
Uit haar is die Skepper Christus, die nuwe Adam, gebore,
as koning op my troon, en vandag heers Hy
oor ‘n onwankelbare koninkryk.
Die onvrugbare baar die Theotokos en voedster van ons lewe.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     O Dawid, roep uit: Wat het God jou beloof?

Kathisma ná die Derde Ode van die Kanon (wat nog vertaal moet word)

Toon 4       (Κατεπλάγη Ἰωσὴφ)

U het ‘n eersteling van seën aan ‘n loot van onvrugbaarheid geskenk,
toe Anna in die gebed tot U uitroep, o Goeie:
U verander die natuur van hulle wat geboorte gee.
Maak daarom as God weer hierdie gestorwe natuur van my nuut, my Verlosser,
sodat ek aan U, my alsiende Skepper, vrug mag opdra.
Aan U kom toe die eer, o God van almal en enig Mensliewende.”

Eer aan die Vader en aan die Seun en aan die Heilige Gees.

Van die Wyding – Toon 4 (Ταχὺ προκατάλαβε)

Stuur ons wat met geloof die Wyding van u huis vier, o Heer,
verligting en genade en barmhartigheid,
bewaar dit tot in ewigheid,
skenk oorwinnings aan ons getroue leiers,
deur die gebede van die Theotokos, o enig Mensliewende.

Nou en altyd en tot in ewigheid. Amen.
                                          6


Van die Heilige Anna – Toon 4     (Ὁ ὑψωθεὶς ἐν τῷ Σταυρῷ)

Die Heilige Joachim en Anna het geskenke na die destydse priesters gebring
en toe hulle nie aanvaar is nie, omdat hulle onvrugbaar was,
het hulle met smeekbedes tot die Gewer van alle dinge gebid,
en daar Hy hul gebed verhoor het,
het Hy hulle die ware poort van die lewe geskenk.
Laat ons haar Heilige Ontvangenis eer.

Kontakion van die Heilige Anna – Toon 4        (Ἐπεφάνης σήµερον)

Vandag vier die wêreld die ontvangenis van Anna,
wat deur God plaasgevind het,
want sy het haar gebaar
wat bo alle rede die Woord gebaar het.

Ikos

Die verstandige, dog onvrugbare, Anna het met geweeklag uitgeroep:
“O Almagtige, U wat eens vir Sara in haar hoogs gevorderde ouderdom
haar seun, die grote Isak, deur u bystand en volgens u belofte gegee het,
U wat die skoot van die onvrugbare Hanna, moeder van u Profeet Samuel, geopen
het,
sien ook nou op my neer, aanvaar my smeekbedes en vervul my versoeke.”
En die Weldoener het haar verhoor.
Daarom het sy met vreugde die Maagd ontvang,
wat bo alle rede die Woord gebaar het.

Sinaksarion

Op die 9de van vandeesmaand die Ontvangenis van die Heilige Anna, moeder van
die hoogheilige Theotokos.

Verse.        Nie soos Eva baar jy met smarte nie,
              want jy dra Vreugde in jou skoot, o Anna.

              Op die 9de het Anna Maria, die Moeder van God, ontvang.

Op dieselfde dag die Gedagtenis aan die die Heilige Profetes Hanna, moeder van
die Profeet Samuel.

Op dieselfde dag die Gedagtenis aan ons Heilige Vader Stefanus die nuut verskene,
wat in die Kerk van die Heilige Antipas lê.

Op dieselfde dag die Gedagtenis aan die Heilige Martelare Sositheos, Narses en
Isak wat deur die swaard vervolmaak is.

Deur hul heilige gebede, o God, ontferm U oor ons. Amen.

Eksapostilarion van die Wyding – Toon 3        (Ἐν πνεύµατι τῷ Ἱερῷ)
                                           7



Wy deur die Gees, o Woord,
die alwonderbare, aleervolle en eerbiedwaardige Kerk
wat U deur u vlekkelose bloed losgekoop het, o Goeie,
en tooi dit met u allerheilige strale,
U wat hulle wat die Wyding van u tempel waardig voltrek
met u heerlikheid verheerlik.

Eksapostilarion van die Heilige Anna – Toon 3           (Ἐν πνεύµατι τῷ Ἱερῷ)

Daar Hy goedhartig is,
het die Here die gekreun van die verstandige Anna verhoor
en haar haar wat alleen sonder ervaring van die huwelik is, geskenk,
sy wat op onsegbare wyse die lig tot aan die eindes van die aarde uitgestraal het.
Toe die beroemde, Heilige Joachim haar sien,
het hy hom verwonder en verheug.

Ekapostilarion van die Heilige Anna – Toon 3     (Ὁ οὐρανὸν τοῖς ἄστροις)

Die wysheid van God het haar huis gebou
uit ‘n onvrugbare skoot,
naamlik die Theotokos Maria.
Laat ons en alle geslagte haar tereg salig noem.

Lofpsalms – ons maak voorsiening vir 6 verse en sing die volgende stigiere van die
Heilige Anna

Toon 2        (Οἶκος τοῦ Ἐφραθᾶ)

O Adam en Eva,
laat vaar jul droefheid,
want die moeder van vreugde word vandag
op sonderlinge wyse in ‘n onvrugbare as vrug voortgebring.

O Voorvader Abraham,
en al die Patriarge,
verheug julle wanneer julle die Moeder van God
uit jul wortel sien ontspruit.

Verheug jou, Joachim,
en verheug jou, o Anna,
want julle bring vandag die voorsiener van vreugde en verlossing
as vrug vir die wêreld voort.

Jubel, o Profetekoor,
want kyk, Anna laat ‘n vrug ontspruit
waardeur jul profesieë vervul sal word.

Verheug julle saam met die onvrugbare Anna, o alle stamme,
want teen alle verwagting laat sy ‘n vrug uit haar skoot ontspruit,
                                           8


wat vir ons die lewe voorsien.

Verheug julle, eindes van die aarde,
want kyk die Moeder van almal se Skepper
ontspruit vandag uit ‘n onvrugbare skoot.

Eer aan die Vader en aan die Seun en aan die Heilige Gees.

Doksastikon van die Wyding – Toon 5

O Woord wat in die boesem van die Vader rus,
vernuwe u Heilige Gees in die Tempel
wat in u naam opgerig is.

Nou en altyd en tot in ewigheid. Amen.

Theotokion – Toon 2 (soos tydens vespers)

Vandag begin die koninklike purper,
wat uit die wortel van Dawid, die seun van Isai, gespruit het,
om met die mistieke blom te bot,
waaruit Christus ons God geblom het,
Hy wat ons siele red.

Die Groot Doksologie

Die res van die Mettediens en die Wegsending.
