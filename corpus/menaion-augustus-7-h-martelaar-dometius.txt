                                          1


Menaion Augustus 7 Die H. Monnik en Martelaar Dometius
Die Veranderlike vir die Vesperdiens
By “Heer, ek het U aangeroep...” maak ons voorsiening vir 6 stigiere, insluitende 3
vir die Fees.
Vir die Fees van die Verheerliking - Toon 4
Voor u eerbiedwaardige Kruis en Lyding, o Meester,
het U die heilige Dissipels wat U vooraf gekies het, geneem,
en die berg Tabor bestyg, omdat U hulle u heerlikheid wou toon.
Toe hulle U duidelik van gedaante sien verander,
hoe U helderder as die son skyn,
het hulle vooroor geval, en verbaas oor u heersersmag, uitgeroep:
“U is die tydlose Lig en afskynsel van die Vader, o Christus,
ook al is U uit eie wil sonder verandering in die vlees gesien.”

U wat voor alle tye God die Woord is,
wat U met lig soos met ‘n kleed omhul,
het voor u Dissipels van gedaante verander,
en helderder as die son geskyn, o Woord.
Moses en Elía het langs U gestaan,
dit duidelik gemaak dat U die Here van die lewendes en die gestorwenes is,
en u onuitspreeklike heilsbestel, barmhartigheid en groot selfvernedering verheerlik,
waardeur U die wêreld, in sonde verlore, gered het.

Die stem van die Vader het U, o Heer,
wat uit ‘n maagdelike wolk gebore is,
vlees geword en op die berg Tabor van gedaante verander het,
deur U met ‘n ligstralende wolk te omhul,
duidelik in die teenwoordigheid van die Dissipels as die Geliefde Seun aangedui,
een in wese en wat saam regeer.
Daarom het Petrus, sonder om te weet wat hy sê,
verbaas geantwoord: “Dit is goed om hier te wees, o Weldoener, ryk aan
barmhartigheid.”

Vir die Heilige Mionnik en Martelaar Dometius – Toon 6

Ná jy al die towerbedrog, besoedeling van die Persiërs en allerafskuwelikste
skelmstreke afgelê het,
het jy jou na God gehaas,
wat die hemele met wyse voorsienigheid bestuur,
deur Wie se naam jy soos ‘n apostel
die siektes van diere en krankhede van mense genees het,
van hulle wat jou met ywer genader het, o dienaar van Christus.
Smeek Hom met vrymoedigheid ten behoewe van ons siele.

Ná jy jou hele lewe aan die Here gewy het
het jy vurig op die weg van askese gegaan, o Regverdige,
en suiwer gebed, nagwake, lofsang sonder ophou
                                           2


asook ‘n onberispelike engelagtige lewe beoefen.
Daarom het jy ryk aan die doen van wonders geword.
Want die Here weet hoe om sy dienaars te verheerlik.
Smeek Hom met vrymoedigheid ten behoewe van ons siele.

Ná jy jou met die volle wapenrusting van die Kruis beklee
en die ondeurdringbare skild van die geloof aangebring het,
het jy vreeswekkend vir die vyandige slagordes van die demone geword,
en hulle verdryf deur die gebruik van geloof as ‘n sweep en heilige gebede.
Jy het reisigers behoed van hul onheil, o Dometius, dienaar van Christus.
Smeek Hom met vrymoedigheid ten behoewe van ons siele.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 6

As voorafbeelding van u Opstanding, o Christus God,
het U u drie Dissipels, Petrus, Jakobus en Johannes,
 saamgeneem en Tabor bestyg.
Toe U, o Verlosser, van gedaante verander het,
is die berg Tabor met lig bedek.
U Dissipels, o Woord, het hulle op die aarde neergewerp,
daar hulle die gedaante waarvan die aanskoue verbode is nie kon verdra nie.
Die Engele het U met vrees en bewing gedien,
die hemele het gehuiwer en die aarde gesidder,
want hulle het die Heer van die heerlikheid op aarde aanskou.

Prokimenon – Toon 7
      Ons God is in die hemel en op aarde. Alles wat Hy gewil het, het Hy gedoen.
      (Ps. 113:11)
Vers. Met die uittog van Israel uit Egipte, van die huis van Jakob uit ‘n volk met ‘n vreemde
      taal, het Judea sy heilgdom geword, Israel sy ryksgebied. (Ps. 113:1 )

Vers. Die see het dit gesien en gevlug, die Jordaan het agteruitgewyk. (Ps. 113:3)

Vers. Wat is dit met jou, o see, dat jy gevlug het, en jy, o Jordaan, dat jy agteruitgewyk het?
      (Ps. 113:5 )

Apostiga – Toon 2
Vandag het Christus
op die berg Tabor
die verduisterde natuur van Adam verander,
dit laat straal en vergoddelik.

Vers. Aan U behoort die hemel, aan U ook die aarde; die wêreld en sy
      volheid – U het dit gegrond. (Ps.88:12)
Op Tabor het Moses en Elía God gesien
                                          3


wat uit die Maagdelike Jonkvrou
vir die verlossing van sterwelinge vleesgeword het.

Vers. Tabor en Hermon sal jubel in u Naam.
Voor die Kruis toon Christus vandag
aan die Ingewydenes
‘n Godgepaste teken van sy Godheid
deur soos die son te straal.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Toon 5
U het ten dele die sigbare glans van u Godheid blootgelê
aan hulle wat saam met U die berg bestyg het, o Christus,
en hulle deelgenote van u bo-wêreldse heerlikheid gemaak.
Daarom het hulle in geestesvervoering uitgeroep:
“Dit is goed dat ons hier is.”
Saam met hulle besing ook ons U tot in ewigheid,
o Christus Verlosser, wat van gedaante verander het.

Apolitikion - Toon 7

U het op die berg van gedaante verander, o Christus God,
en u heerlikheid aan u dissipels getoon,
vir sover hulle dit kon hanteer.
Laat u ewige Lig ook oor ons, sondaars, skyn,
deur die gebede van die Theotokos:
O Gewer van lig, eer aan U.
Die Veranderlike vir die Mettediens
Kathisma van die Fees, ná die Eerste Psalmlesing – Toon 4
‘n Luisterryke fees van die Meester het aangebreek.
Kom laat ons ons eers reinig
en dan geestelik die berg Tabor bestyg
om Christus te aanskou.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:     ‘n Luisterryke fees van die Meester het aangebreek…

Kathisma van die Fees, ná die Tweede Psalmlesing – Toon 4
Laat ons, die gelowiges, vandag die náfees
van die glorieryke, ontsagwekkende Verheerliking van Christus vier
en eendragtig uitroep:
“U het ons klei hervorm, o Heiland,
deur u Goddelike vlees,
                                           4


toe u daaraan ‘n glans verleen
en die hoogste waardigheid van onverganklikheid toebedeel het,
daar U goedhartig is.
Daarom verheerlik ons almal U,
ons enige God.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Herhaal:      Laat ons, die gelowiges, vandag die náfees…

Kathisma ná die Derde Ode van die Kanon – Toon 3
Jy het na die skoonheid van Christus verlang
deur askese die hartstogte afgesterf,
en deur dapper te stry, die dwaling tot as verbrand,
o glorieryke Dometius, metgesel van Engele.
Daarom laat wel jy ook strome van genesing op
vir hulle wat jou heilige gedagtenis met geloof vier,
o bewonderenswaardige Martelaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Vir die Fees – Toon 3
U het, o Woord van God,
die ware afkynsel van u Goddelike heerlikheid
aan u dissipels getoon, vir sover hulle dit kon hanteer,
toe U op die berg Tabor van gedaante verander het.
Mag ook ons wat U besing
saam met hulle verlig word,
o enig onveranderlike, almagtige Jesus,
wanneer ons met geloof eendragtig uitroep:
“Eer aan u koninkryk, o Christus.”

Kontakion – Toon 7

Op die berg het U van gedaante verander
en het u dissipels u heerlikheid aanskou,
vir sover hulle dit kon hanteer, o Christus God,
sodat hulle, wanneer hulle U gekruisig sou sien,
kon begryp dat u lyding vrywillig was,
en aan die wêreld kon verkondig,
dat U waarlik die afskynsel van die Vader is.

Sinkasarion

Op die 7de van vandeesmaand die Gedagtenis aan die Heilige en Regverdige
Martelaar Dometius die Persiër.

Verse.        Miskien het jy bowenal jou dissipels onderrig, Vader,
                                          5


             om deur steniging saam met jou te stry.

Op die sewende is Dometius saam met twee dissipels gestenig.

Die Regverdige Dometius die vaandeldraer wat in die omstreke van die Philotheou-
klooster die askese beoefen het, word in vrede vervolmaak.

Die Gedagtenis aan ons regverdige en Goddraende vader Nikanor, die
Wonderdoener, wat op die berg Kallistratos stralend was.

Op dieselfde dag word die Regverdige Or in vrede vervolmaak.

Op dieselfde dag word die vele Regverdige Askete van Thebes in vrede vervolmaak.

Op dieselfde dag word die Regverdige Potamia, die Wonderdoener, deur die swaard
vervolmaak.

Op dieselfde dag word die Heilige Narcissus, aartsbiskop van Jerusalem, in vrede
vervolmaak,

Op dieselfde dag word die Regverdige Asterios, die Wonderdoener, deur die swaard
vervolmaak.

Op dieselfde dag word die Heilige Sozon van Nikomedia, wat in die vuur gegooi is
en ongedeerd daaruit gekom het, in vrede vervolmaak.

Op dieselfde dag word die Heilige Hyperechios in vrede vervolmaak.

Deur die gebede van u Heiliges, o God, ontferm U oor ons. Amen.

Eksapostilarion van die H. Monnik en Martelaar Dometius

Toon 2
Afkomstig uit die vuuraanbiddende land van Persië,
het jy jou van jongs af
na die Goddelike geloof in Christus gehaas,
o Dometius, herout van God.
Daarom vereer ons jou met gesange as askeet,
as heilige Martelaar, o Vader,
as geïnspireerde priester van die ontsagwekkende misteries
en as voorbidder vir hulle wat jou eerwaardige gedagtenis vier.

Van die Fees – Toon 2

Voor u kruisiging, o Heer,
het U die uitverkorenes onder die dissipels geneem
en het U nou op die heilige Tabor van gedaante verander,
terwyl Moses en Elía met bewing
soos dit dienaars betaam, byderhand gestaan
                                          6


en met U, o Meester, in gesprek verkeer het.
Saam met hulle, o Christus ons Verlosser,
aanbid ons, naas die Vader en die Gees,
U wat vir die verlossing van sterwelinge uit die Maagd gestraal het.

Apostiga by die Lofpsalms – Toon 2

Omdat U Adam se natuur wil verander,
kom U nou op die berg Tabor
om u goedheid aan u ingewydens te ontbloot.

Vers. Aan U behoort die hemel, aan U ook die aarde; die wêreld en sy
      volheid – U het dit gegrond. (Ps.88:12)
Voorheen het U, o Christus,
in duisternis, stormwind en ‘n ligte bries aan Moses en Elía verskyn,
maar nou in die lig van u heerlikheid.

Vers. Tabor en Hermon sal jubel in u Naam.
Toe U op onuitspreeklike wyse, o Heiland,
met die drie maal stralende lig van u Goddelike heerlikheid
op die berg Tabor geskyn het,
het U die heelal met vreugde vervul.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Vir die Fees – Toon 5
Toe hulle U tydens u Verheerliking in die wolk sien,
het Moses wat God aanskou het
en Elía, die hemelganger, wat in die wa van vuur gery het,
en nie daardeur verbrand is nie,
getuig dat U, o Christus,
die Maker en Vervuller van die Wet en die Profete is.
Maak ook ons saam met hulle u verligting waardig,
om U, o Meester, tot in ewigheid te besing.
