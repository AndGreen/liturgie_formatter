                                           1


Menaion Januarie 13 Die H. Martelare Hermylus & Stratonicus

Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing die
volgende stigiere vir die Martelare.
Toon 4        (Ἔδωκας σηµείωσιν)
Die wonderbare paar, die glorieryke Hermylus en die Godgesinde Stratonicus,
het die ongeskape Drie-eenheid bely
en ná baie marteling en foltering
die dwaling van die veelgodedom omvergewerp,
en daar hulle met hoofbande van oorwinning bekrans is,
bid hulle dat vrede en barmhartigheid
aan die eindes van die aarde geskenk mag word.

Jy het ‘n diaken van die Woord geword, o Martelaar Hermylus,,
‘n uitverkorene van die Goddelike Gees,
en jy het jou diakenskleed met dooiebloed gekleur
en dit so nog heiliger en helderder gemaak.
En nou het jy na die noëtiese paleise oorgegaan,
waar jy ‘n baie vurige voorbidder is vir hulle wat jou eer.

Ná julle op bevel van die regter verduur het, om geskraap te word,
is julle in ‘n mandjie gegooi,
en het julle albei ‘n salige einde deur verdrinking in die water ontvang,
en daardeur die listige vyand verstik.
En nou ervaar julle die hemele met groot vreugde,
terwyl julle vir almal bid, o alleredele Stryders.

Die Heilige Martelare van Sinai en Raïthu - Toon 8      (Τὶ ὑµᾶς καλέσωµεν Ἅγιοι)
Julle het kragtig gestry, o Heiliges,
die aanval van die barbare dapper verduur,
moedig jul lewens deur hul swaarde afgelê
en julle met Martelaarskrone bekrans.
Tereg woon julle saam met Engele.
Groot is jul uithouvermoë en nog groter jul genadegawes.
Bid dat ons siele gered mag word.

Julle het gewedywer, o Heiliges van Christus,
deur met opset nie die tydelike dinge van die lewe in berekening te bring nie
en edelmoedig die vleeslike gesindheid aan julle te onderwerp.
En ná julle deur die swaard in Christus vervolmaak is,
woon julle tereg saam met die Engele.
Daarom eer ons jul gedagtenis en smeek ons julle:
Bid dat ons siele gered mag word.


Ná julle julle jul lewens goed deurgebring het, o Heiliges,
en op edelmoedige wyse die Martelare se worstelinge nagevolg het,
                                           2


het julle tereg jul belonings uit die hemel ontvang.
Want julle het, soos hulle, swaarde verag en folteringe verduur,
sodat julle julle almal saam met die kroon van die stryd mag bekrans.
Bid dat ons siele gered mag word.

Eer aan die Vader en aan die Seun en aan die Heilige Gees.
Doksastikon – Toon 8        deur die Studiet
O Heilige Vaders,
ná julle dag en nag die wet van die Here oorpeins het,
is julle waardig geag om saam met die boom van die lewe geplant te word,
en het jul vrug met die krone van stryd geblom.
Daar jul vrymoedigheid het by God wat die stryd instel,
vra ook vir ons om versoening en sy groot barmhartigheid.

Nou en altyd en tot in ewigheid. Amen.
Theotokion – Toon 8
Vandag word die Skepping verlig;
vandag is alles verheug, sowel die hemelse as die aardse.
Engele en mense verkeer met mekaar,
want waar die Koning teenwoordig is, is sy slagorde ook byderhand.
Laat ons almal ons dan nou na die Jordaan haas
en sien hoe Johannes ‘n sondelose hoof doop,
wat nie deur die hand van ‘n mens gemaak is nie.
Laat ons dan met die stem van die Apostel sing en eendragtig uitroep:
Die reddende genade van God,
wat die gelowiges verlig en aan hulle sy groot barmhartigheid skenk,
het aan alle mense verskyn.
Apostiga – Toon 2     (Οἶκος τοῦ Ἐφραθᾶ)

Die afskynsel van die Vader se heerlikheid
is in die strome van die Jordaan geopenbaar,
waar Hy deur die doop ons siele van smet reinig.

Vers: Die see het dit gesien en gevlug, die Jordaan het agteruitgewyk. (Ps. 113:3)
Aanvaar soos dit ‘n dienaar betaam
die Verlosser van die wêreld,
o Profeet Johannes,
en doop die Skepper
vir die wedergeboorte van sterwelinge.

Vers: Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)
Die verligting het gekom,
die verlossing het in die strome van die Jordaan verskyn.
Laat ons byeenkom om ons te was
                                           3


en die Mensliewende te besing.

Eer aan die Vader en aan die Seun en aan die Heilige Gees.

Doksastikon – Toon 8

O Heilige Vaders,
julle het deur asketiese arbeid die engel-gelyke lewe gelei,
en die liggaam deur selfbeheersing diensbaar gemaak
en aan die gees onderwerp.
Julle het daders van die Here se gebooie geword,
die oorspronklike skoonheid van die beeld bewaar
en, deur die sweet van askese, jul worstelstryd voltooi.
Daar jul met dubbele krone getooi is,
smeek die Heiland dringend dat ons gered mag word.

Nou en altyd en tot in ewigheid. Amen.

Theotokion - Toon 8
Die Engeleleërskare
was verbyster toe hulle U vandag in die Jordaan sien,
waar U nakend in die waters staan, o Verlosser,
en u vlekkelose hoof buig
om deur Johannes gedoop te word.
Want toe U uit vrye wil arm geword het,
is die wêreld verryk.
O Here, eer aan U.

Apolitikion vir die Heiliges – Toon 4

O God van ons vaders,
wat altyd met ons handel volgens u sagmoedigheid,
neem u barmhartigheid nie van ons weg nie,
maar rig ons lewe in vrede,
ter wille van húlle gebede.

Apolitikion van die Fees – Toon 1
Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

Die Veranderlike vir die Mettediens

Ná die Eerste Psalmlesing die volgende Kathisma
                                          4



Toon 3       (Ἡ Παρθένος σήµερον)

Die Meester het vandag in die Jordaan gaan staan
waar Hy in die waters deur die Heilige Voorloper gedoop is.
Van Bo het die Vader nog bowendien getuig:
“Dit is my geliefde Seun.”
En die Gees het Hom in die vreemde gedaante
van ‘n duif op Hom vertoon.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal.     Die Meester het vandag in die Jordaan gaan staan…

Ná die Tweede Psalmlesing die volgende Kathisma van die Heilige Martelare van
Sinai en Raïthu.

Toon 4       (Ταχὺ προκατάλαβε)

Julle het die woestyn met vroomheid teenoor God jul woonplek gemaak,
duidelik deur selfbeheersing die hartstogte versaak,
en soos palmbome gebloei, o Goddraendes,
terwyl julle sielvoedende trosse deugde,
soeter as heuning, vir die mensdom dra.
Daarom verheerlik ook ons met geloof jul gedagtenis.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees - Toon 4      (Ταχὺ προκατάλαβε)

U het die strome van die Jordaan geheilig.
U het die mag van die sonde verbrysel, o Christus ons God.
U het die hoof onder die hand van die Voorloper gebuig,
en die mensegeslag van die dwaling verlos.
Daarom smeek ons U: verlos u wêreld.

Kathisma van die Heilige Martelare ná die Derde Ode van die Kanon (wat nog
vertaal moet word)

Toon 1       (Τὸν τάφον σου Σωτὴρ)

O wyse Martelare,
julle het saam in die waters jul salige dood ontvang,
toe julle deur die genade van ons God Belial daarin verdrink het.
Daar julle as oorwinnaars jul krone ontvang het,
jubel julle saam met die Engelekore.
Dink saam met hulle aan ons.
                                          5


Eer aan die Vader en aan die Seun en aan die Heilige Gees.

Van die Heilige Martelare - Toon 4       (Ταχὺ προκατάλαβε)

As bywoners en uitgewekenes geopenbaar,
het julle hutte in die woestyne gebou
en duidelik askese beoefen, o Heiliges.
Julle het jul naaktheid getooi
deur jul met die deugde te beklee,
en gelykvormig aan Christus se lyding geword.
Daarom het julle ook jul slagting deur die barbare verduur.

Nou en altyd en tot in ewigheid. Amen.

Van die Fees – Toon 4      (Ταχὺ προκατάλαβε)

Christus ons God wat Hom met lig soos met ‘n kleed omhul,
beklee Hom met die strome van die Jordaan,
terwyl die Vader van bo tot Hom wat saam met Hom heers, getuig,
en die heerlikheid van die Gees hier benede na Hom kom.
Dit is Hy wat ons verlig en heilig maak.

Kontakion van die Heiliges – Toon 1             (Τὰ ἄνω ζητῶν)

Julle het die wêreld se verwarring ontvlug
en gekroon op grond van jul martelaarsbloed en die arbeid van askese,
het julle na ‘n toestand van rus heengegaan.
Daarom is julle ook as tentgenote van die Martelare en Heiliges geopenbaar

Ikos

Ná julle jul lede wat op aarde is deur ‘n lewebrengende doding gedood het,
het julle die lyding van Christus ons God uitgebeeld,
eers in jul edele askese en daarna weer deur jul stryd.
Daarom het Hyself, o Vaders, dubbele krone op jul hoofde laat neerdaal
en ‘n hemelse tabernakel en ewige woonplek berei,
waar julle nou jubelend geopenbaar is as tentgenote van die Martelare en Heiliges.

Sinaksarion

Op die 13de van vandeesmaand die Gedagtenis aan die Heilige Martelare Hermylus
en Stratonicus.

Verse.        Die mandjie was ’n boot vir Hermylus en Stratonicus
              wat ‘n gesamentlike vaart na die diepte onderneem het

              Op die 13de het die Donau Hermylus en sy metgesel verdrink.

Op dieselfde dag die Gedagtenis aan ons Heilige Vader Jakobus van Nisibis.
                                           6


Op dieselfde dag is die Heilige Martelaar Athanasius vervolmaak toe hy met ‘n stok
geslaan is.

Op dieselfde dag is die Heilige Pachomius en Papyrinus in ‘n rivier vervolmaak.

Op dieselfde dag die Wyding van die Klooster van die profeet Elija, wat die Diep
Stroom genoem word.

Deur hul heilige gebede, o God, ontferm U oor ons.

Eksapostilarion van die Heilige Martelare – Toon 3      (Ἐν πνεύµατι τῷ ἱερῷ)

Deur die arbeid van askese het julle die aartsbose slang eindelik gedood.
Aan die einde het julle die kranse van martelaarskap opgeneem,
o roem van Vaders en lof van Martelare,
alfeestelike skare van die wonderbare Vaders van Raïthu en Sinai.

Eksapostilarion van die Fees – Toon 3            (Ἐν πνεύµατι τῷ ἱερῷ)

Vandag het ‘n dag van nimmertanende lig geword.
Want Christus, die waarheid, het nou gekom en verskyn.
Laat ons Hom op waardige wyse met psalms en liedere besing,
as Formeerder en Meester.
O die nuwe geheimenis!
Die Skepper van Adam is uit vrye wil as mens geopenbaar.

Apostiga van die Lofpsalms – Toon 6              (Αἱ Ἀγγελικαὶ)

Kom, o gelowiges,
laat ook ons ons met die gewaarwording van die hart
na die strome van die Jordaan haas,
en wanneer ons Christus sien,
waar Hy deur Johannes die Voorloper in die vlees gedoop word,
laat ons Hom nou saam met hom verheerlik en Hom toeroep:
Geseënd is ons God wat verskyn het, eer aan U.

Vers: Die see het dit gesien en gevlug, die Jordaan het agteruitgewyk. (Ps. 113:3)
Nou het Isai se staf
‘n heilige ark en God-ontvangende houer van manna laat ontspruit,
waaruit die onverwelklike blom van die lewe voortgekom het.
Die Jordaan het voor hom ineengekrimp
en Johannes het Hom met sy hand aangeraak
en met geloof uitgeroep:
“Geseënd is ons God wat verskyn het, eer aan U.”

Vers: Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)
Sing gesange, o hemelse Magte,
sing en jubel eendragtig, o sterwelinge,
                                          7


want kyk, die Meester, die afskynsel van die Vader,
kom na die strome van die Jordaan,
om deur sy dienskneg gedoop te word.
O volke, laat ons uitroep:
Geseënd is ons God wat verskyn het, eer aan U.

Eer aan die Vader aan die Seun en aan die Heilige Gees.

Doksastikon – Toon 8

Salig is julle, o Heiliges en Martelare van Christus ons God.
Aan die een kant is julle Heiliges,
want julle is ter wille van geregtigheid vervolg.
Aan die ander kant is julle Martelare,
omdat die swaard julle nie van die liefde van Christus geskei het nie.
En daarom verheug julle julle,
want groot is julle beloning in die hemele.

Nou en altyd en tot in ewigheid. Amen.
Theotokion – Toon 8
Vandag word die Skepping verlig;
vandag is alles verheug, sowel die hemelse as die aardse.
Engele en mense verkeer met mekaar,
want waar die Koning teenwoordig is, is sy slagorde ook byderhand.
Laat ons almal ons dan nou na die Jordaan haas
en sien hoe Johannes ‘n sondelose hoof doop,
wat nie deur die hand van ‘n mens gemaak is nie.
Laat ons dan met die stem van die Apostel sing en eendragtig uitroep:
Die reddende genade van God,
wat die gelowiges verlig en aan hulle sy groot barmhartigheid skenk,
het aan alle mense verskyn.

Die res van die Mettediens en die Wegsending.
