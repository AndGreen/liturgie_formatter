Die Derde Uur (buite die Lydenstyd)

Priester    Geseënd is ons God, immer, nou en altyd en tot in ewigheid.

Leser       Amen.

Priester    Eer aan U, ons God, eer aan U.

            Hemelse Koning, Trooster, Gees van die Waarheid,
            alomteenwoordig en met Wie alles vervul is,
            Skatkis van die goeie en Gewer van lewe,
            kom woon in ons,
            suiwer ons van alle onreinheid,
            en red ons siele, o Goeie.

Leser       Heilige God, Heilige Magtige, Heilige Onsterflike, ontferm U
            oor ons. (drie maal)

            Eer aan die Vader en aan die Seun en aan die Heilige Gees,
            nou en altyd en tot in ewigheid. Amen.

            Alheilige Drie-eenheid, ontferm U oor ons.
            Here, reinig ons van ons sondes.
            Meester, vergeef ons ons oortredinge.
            Heilige, besoek en genees ons swakhede,
            om u Naams ontwil.

            Here, ontferm U. Here, ontferm U. Here, ontferm U.

            Eer aan die Vader en aan die Seun en aan die Heilige Gees,
            nou en altyd en tot in ewigheid. Amen.

            Onse Vader, wat in die hemele is,
            laat u naam geheilig word.
            Laat u koninkryk kom.
            Laat u wil geskied
            soos in die hemel net so ook op die aarde.
            Gee ons vandag ons daaglikse brood
            en vergeef ons ons skulde
            soos ons ook ons skuldenaars vergewe
            en lei ons nie in versoeking nie
            maar verlos ons van die bose.

Priester    Want aan U behoort die Koninkryk en die krag en die
            heerlikheid, aan die Vader en die Seun en die Heilige Gees,
            nou en altyd en tot in ewigheid.

Leser:      Amen.
            Here, ontferm U. (twaalf maal)
              Eer aan die Vader en aan die Seun en aan die Heilige Gees,
              nou en altyd en tot in ewigheid. Amen.

              Kom, laat ons aanbid en neerval voor God, ons Koning.
              Kom, laat ons aanbid en neerval voor Christus God, ons Koning.
              Kom, laat ons aanbid en neerval voor Christus self, ons Koning en
              God.

                                       Psalm 16

Hoor van my geregtigheid, o Here; gee ag op my pleidooi; luister na my gebed wat
kom van ongeveinsde lippe.

Mag my oordeel van u aangesig af kom; laat my oë opregtheid sien.

U het my hart getoets; U het my in die nag besoek; U het my met vuur beproef, en
ongeregtigheid is in my nie gevind nie.

Sodat my mond nie mag spreek oor die dade van mense nie, ter wille van die
woorde van u mond, het ek die moeilike weë bewaar.

Vestig my voetstappe op u paaie, sodat my voetstappe nie wankel nie.

Ek het geroep, want U het my verhoor, o God. Wend u oor tot my en luister na my
woorde.

Maak u ontferminge wonderbaar, U wat hulle red wat op U hoop. Bewaar my as u
oogappel van hulle wat u regterhand weerstaan.

Beskut my onder die beskutting van u vleuels, weg van die aangesig van die
goddeloses wat my verdruk het.

My vyande het my siel omsingel; hulle het hulle gevoel afgesluit; hulle mond het
hoogmoed gespreek.

Nadat hulle my uitgewerp het, het hulle my nou omring; hulle het hul oë grond toe
gewend.

Hulle het my gegryp soos 'n leeu gereed vir sy prooi, soos 'n jong leeu wat in
skuilplekke bly.

Staan op, Here, spring hulle voor, en laat hulle struikel; red my siel van die
goddeloses, u swaard van die vyande van u hand.

Here, sonder hulle tydens hulle lewe van die weiniges van die aarde af.

En hulle buik is gevul met u verborgenhede; hulle is versadig met seuns, en die
oorskot het hulle aan hul kinders agtergelaat.
Maar ek sal in geregtigheid voor u aangesig verskyn; ek sal versadig word wanneer
u heerlikheid aan my verskyn.

                                 Psalm 24

Tot U, o Here, het ek my siel opgehef.
My God, op U het ek vertrou;
laat my nie beskaamd staan nie; laat my vyande my nie bespot nie.
Want almal wat op U wag, sal nie beskaamd staan nie. Laat hulle beskaamd staan
wat sonder oorsaak wetteloos handel.
Here, maak my u weë bekend; leer my u paaie.
Lei my in u waarheid en leer my, want U is God, my Verlosser, en op U het ek die
hele dag gewag.
Dink, Here, aan u barmhartigheid en u goedertierenhede, want dié is van ewigheid
af.
Dink nie aan die sondes van my jonkheid en onkunde nie; dink aan my na u
goedertierenheid, om u goedheid ontwil, o Here.
Die Here is goed en reg; daarom sal Hy sondaars leer aangaande die weg.
Hy sal die sagmoediges lei in die reg, die sagmoediges sy weg leer.
Al die paaie van die Here is goedertierenheid en waarheid vir dié wat sy verbond en
sy getuienisse soek.
Om u Naam ontwil, Here, vergeef my sonde, want dit is groot.
Wie is die man wat die Here vrees? Hy sal hom leer aangaande die weg wat hy
gekies het.
Sy siel sal vernag in die goeie, en sy nageslag sal die land beërwe.
Die Here is ‘n steun vir dié wat Hom vrees, en sy verbond is om hulle dit bekend te
maak.
My oë is altyddeur op die Here, want Hý sal my voete uit die net trek.
Sien my aan en ontferm U oor my, want ek is ‘n eniggeborene en arm.
Die benoudhede van my hart het vermenigvuldig; lei my uit my nood.
Aanskou my vernedering en my moeite, en vergeef al my sondes.
Aanskou my vyande, want hulle het vermenigvuldig, en hulle het my met ’n
onregverdige haat gehaat.
Bewaar my siel en red my; laat my nie beskaamd staan nie, want op U het ek my
hoop gestel.
Die onbedorwenes en opregtes het my aangekleef, want op U het ek gewag, Here.
O God, verlos Israel uit al sy benoudhede!

                                     Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Was my heeltemal van my ongeregtigheid en reinig my van my sonde. Want ek ken
my ongeregtigheid, en my sonde is altyd voor my.

Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.

Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.

U sal my besprinkel met hisop, en ek sal gereinig word; U sal my was en ek sal
witter word as sneeu.

U sal my vreugde en blydskap laat hoor; die vernederde gebeentes sal jubel.

Wend u aangesig van my sondes af, en wis al my ongeregtighede uit.

Skep in my 'n rein hart, o God, en gee opnuut 'n opregte gees in my binneste.

Verwerp my nie van u aangesig nie, en neem u Heilige Gees nie van my weg nie.

Gee my weer die vreugde van u heil, en versterk my deur u bestierende Gees.

Ek sal wetteloses u weë leer, en die goddeloses sal hulle tot U wend.

Red my van bloedskuld, o God, God van my heil; my tong sal jubel oor u
geregtigheid.

Here, U sal my lippe open, en my mond sal u lof verkondig.

Want as U 'n offer verlang het, sou ek dit gegee het; in brandoffers sal U geen behae
hê nie.

'n Offer aan God is 'n verbryselde gees; 'n verbryselde en vernederde hart sal God
nie verag nie.

Doen goed, Here, aan Sion in u welbehae, en laat die mure van Jerusalem gebou
word.

Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Halleluja, Halleluja, Halleluja. Eer aan U, o God.
Halleluja, Halleluja, Halleluja. Eer aan U, o God.
Halleluja, Halleluja, Halleluja. Eer aan U, o God.

Here, ontferm U. Here, ontferm U. Here, ontferm U.

Hier sê ons die eerste Apolitikion van die Dag, as daar twee is.

Eer aan die Vader en aan die Seun en aan die Heilige Gees.

Hier sê ons die Apolitikion van die Dag as daar net een is, of die tweede as daar
twee is.
Nou en altyd en tot in ewigheid. Amen.

Theotokion

O Theotokos, u is die ware wingerdstok
wat met die vrug van die lewe gebloei het.
Ons smeek u: Bid, o Meesteres,
saam met die Apostels en al die Heiliges,
dat Hy Hom oor siele mag ontferm.

Geseënd is die Here God, geseënd is die Here dag na dag; mag die God van ons
heil, mag God ons weë rig om ons te red.

Heilige God, Heilige Magtige, Heilige Onsterflike, ontferm U oor ons. (drie maal)

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees,
             nou en altyd en tot in ewigheid.

Leser        Amen.

En hy sê die Kontakion van die Fees of van die Heilige van die Dag. As daar
twee Kontakia is, sê hy die Kontakion want na die Derde Ode tydens Mette gesê is.

Dan:
Here, ontferm U. (40x)
                               Die Gebed van alle tye

U wat te alle tye en elke uur in die hemel en op aarde aanbid en verheerlik word,
Christus God, lankmoedig, groot van barmhartigheid en ryk aan mededoë, wat die
regverdiges liefhet en U oor die sondaars ontferm, wat almal roep tot die heil deur
die belofte van die komende goeie dinge. Here, aanvaar U self in hierdie uur ons
versoeke, en rig ons lewens na u gebooie. Heilig ons siele, suiwer ons liggame,
maak ons gedagtes reg, reinig ons oorweginge, en bevry ons van alle verdrukking,
kwaad en nood.
Omring ons deur u heilige engele sodat ons, beskerm en gelei deur hulle leër, mag
kom tot die eenheid van die geloof en die kennis van u ontoeganklike heerlikheid,
want U word geloof tot in ewigheid. Amen.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Eerbiedwaardiger as die Gerubim,
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

In die Naam van die Here, seën, vader

Priester     Mag God Hom oor ons ontferm en ons seën. Mag Hy sy
             aangesig oor ons laat skyn en ons barmhartig wees.

                          Die gebed van die Heilige Mardarius

             O Meester God, Almagtige Vader, Here Eniggebore Seun, Jesus
             Christus en Heilige Gees, een Godheid, een Krag, ontferm oor my
             sondaar. En volgens die oordele wat U weet, red my, u onwaardige
             dienaar. Want lofwaardig is U tot in ewigheid. Amen.

Leser        Eer aan die Vader en aan die Seun en aan die Heilige
             Gees, nou en altyd en tot in ewigheid.

             Here, onterm U. (3x) Seën, vader.

Priester     Mag Christus ons ware God, deur die gebede van sy al-onbevlekte, al-
             onskuldige heilige Moeder, van die heilige, glorieryke en alomgeëerde
             Apostels, en van al die heiliges, Hom oor ons ontferm en ons red, want
             Hy is goed en mensliewend.

             Deur die gebede van ons heilige vaders, Here Jesus Christus ons God,
             ontferm U oor ons red ons.

Leser        Amen.
.
