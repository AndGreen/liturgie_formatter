                                          1


Menaion Januarie 14 Die Afskeid van die Fees van die Teofanie

Die diens word gevier soos op 6 Januarie, met weglating van die Skriflesings, die
Litie en die Polyeleos. Die Evangelie word nie tydens Mette gelees nie, en die
Apostellesing en Evangelielesing van die dag word gelees, en in plaas van “Dit is
waarlik gepas…” word die megalinarion en Irmos van die Negende Ode van die
Tweede Kanon van die Fees gesing, t.w.

Toon 2

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons, soos gepas, u as weldoener toe,
terwyl ons as gawe ‘n lied van danksegging bring.

Die Veranderlike vir die Vesperdiens

Toon 2 (deur Johannes die Monnik)

Die Voorloper het ons Verligting, wat elke mens verlig het,
sien naderkom om gedoop te word,
en sy siel is verheug en sy hand bewe.
Hy wys na Hom en sê vir die volke:
“Kyk, die Verlosser van Israel
wat ons bevry van die verderf.”
O sondelose Christus, ons God, eer aan U.

Herhaal:     Die Voorloper het ons Verligting, wat elke mens verlig het…

Toe ons Verlosser deur ‘n dienaar gedoop is
en van Hom getuig is deur die koms van die Gees
het die leërskare engele by die aanskoue daarvan gesidder van vrees.
En die stem van die Vader het vanuit die hemel gekom:
“Hy op wie die Voorloper sy hand lê,
is My geliefde Seun in wie Ek ‘n welbehae het.”
Christus ons God, eer aan U.

Herhaal:     Toe ons Verlosser deur ‘n dienaar gedoop is…

Die strome van die Jordaan het U, die Bron, ontvang
en die Trooster het in die vorm van ‘n Duif neergedaal.
Hý buig sy hoof, wat die hemele gebuig het,
en die klei roep harop uit tot Hom wat hom gevorm het:
“Waarom beveel U my wat bo my vermoë is?
Ek het nodig om deur U gedoop te word.”
O sondelose Christus, ons God, eer aan U.

In u begeerte om die verdwaalde mens te red,
het U dit nie benede U geag
                                           2


om U met die gedaante van ‘n dienskneg te beklee nie.
Want dit was gepas vir U,
as ons Meester en God,
om ter wille van ons dit wat ons s’n was aan te neem.
Want toe U in die vlees gedoop is, O Verlosser,
het U ons waardig gemaak om vergifnis te ontvang.
Daarom roep ons tot U.
“O Christus, ons Weldoener en God, eer aan U.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2

U het die hoof gebuig voor die Voorloper.
U het die koppe van die drake verpletter.
U het die waterstrome betree en die heelal verlig,
sodat dit U, die Verlosser sou verheerlik,
Wat die Verligting van ons siele is.

Apostiga – Toon 2

Toe Johannes U in die Jordaan-rivier na hom sien kom,
het hy gesê, o Christus God:
“Waarom het U na die dienskneg gekom,
terwyl U geen onreinheid het nie, o Heer?
In wie se naam moet ek U doop?
In dié van die Vader?
Maar U dra Hom in Uself.
In dié van die Seun?
Maar U is Hy wat vlees geword het.
In dié van die Gees?
Maar U weet hoe om Hom deur u mond aan die gelowiges te gee.
O God wat verskyn het, ontferm U oor ons.”

Vers. Die see het dit gesien en gevlug, die Jordaan het agteruitgewyk. (Ps. 113:3)

Die waters het U gesien, o God,
die waters het U gesien en was bevrees,
want die Gerubim kan u heerlikheid nie van aangesig tot aangesig aanskou nie
en die Serafim kan U nie aankyk nie,
maar waar hulle in vrees by U staan
verhef die een en verheerlik die ander u mag.
Saam met hulle, o Medelydende, verkondig ons u lof en sê:
O God wat verskyn het, ontferm U oor ons.

Vers. Wat is dit met jou, o see, dat jy gevlug het, en jy, o Jordaan, dat jy
      agteruitgewyk het? (Ps. 113:5)
                                         3


Vandag kom die Skepper van hemel en aarde in die vlees na die Jordaan,
en die sondelose vra om die doop,
sodat Hy die wêreld van die vyand se dwaling kan reinig.
Die Meester van almal word deur ‘n dienskneg gedoop
en Hy skenk die mensegeslag reiniging deur water.
Laat ons tot Hom uitroep:
“O God wat verskyn het, eer aan U.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Doksastikon - Toon 8 – deur Teofanes

Toe die stralende Lamp wat uit ‘n onvrugbare kom
die Son wat uit ‘n Maagd kom, sien,
waar Hy in die Jordaan om die doop vra,
het hy met vrees en vreugde tot Hom uitgeroep:
“Heilig my, o Meester, deur u Goddelike Epifanie.”

Apolitikion – Toon 1

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

(drie maal)

Die Veranderlike vir die Mettediens

Kathisma - Toon 3

Toe U in die Jordaan verskyn het, o Verlosser,
en deur die Voorloper gedoop is, o Christus,
het u getuienis ontvang dat U die geliefde Seun is.
Daarom is U ook as mede-beginloos saam met die Vader openbaar.
En die Heilige Gees het op U kom rus;
deur Hom verlig, roep ook ons:
“Eer aan God in Drie-eenheid.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal: Toe U in die Jordaan verskyn het, o Verlosser…
                                            4


Toon 4

O Jordaanrivier, wat het jy aanskou en waaroor is jy verbaas?
“Ek het die Onsienlike nakend gesien, en gesidder”, het hy gesê.
“En hoe sou ek nie voor Hom sidder en wegduik nie?
Die Engele het Hom aanskou en gesidder.
Die hemel was verwar en die aarde het gebewe.
Die see het teruggetrek, asook alle sienlike en onsienlike dinge.
Christus het in die Jordaan verskyn om die waters te heilig.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal: O Jordaanrivier, wat het jy aanskou en waaroor is jy verbaas?

Eerste Kanon

Eerste Ode – Toon 2
Irmos

Die Here wat magtig is in die stryd
het die grondveste van die see blootgelê,
en Hy voer wat Syne is oor droë grond,
terwyl Hy die vyande daarin verswelg,
want Hy het Hom verheerlik.

Refrein:       Eer aan U, ons God, eer aan U.

In die strome van die Jordaan
skep Hy die bedorwe Adam opnuut
en verpletter Hy, die Heer, die Koning van die eeue,
die koppe van die drake wat hulle daarin tuismaak,
want Hy het Hom verheerlik.

Refrein:       Eer aan U, ons God, eer aan U.

Nadat Hy die stoflike vlees beklee het met die onstoflike vuur van die
Godheid,
het die Heer, wat uit die Maagd vlees aangeneem het,
Hom omhul met die waters van die Jordaan,
want Hy is verheerlik.

Refrein:       Eer aan U, ons God, eer aan U.

Die Heer, wat hulle wat in duisternis verkeer, verlig,
wat die onreinheid van mense afwas,
het Hom vrywillig aan hulle gelyk gemaak,
deur Hom vir hulle te reinig in die Jordaan,
terwyl Hy gebly het wat Hy was,
want Hy het Hom verheerlik.
                                         5



Tweede Kanon

Eerste Ode – Toon 2
Irmos

Israel betree die golwende deining van die see
wat nou droë grond blyk te wees.
Maar die donker see het die Egiptenare se leërhoofde
heeltemal in ‘n watergraf verberg
deur die magtige krag van die Meester se regterhand.
Troparia

Refrein:     Eer aan U, ons God, eer aan U.

Israel betree die golwende deining van die see
wat nou droë grond blyk te wees.
Maar die donker see het die Egiptenare se leërhoofde
heeltemal in ‘n watergraf verberg
deur die magtige krag van die Meester se regterhand.

Eer aan die Vader en aan die Seun en aan die Heilige Gees.

Nadat die ligbrengende daeraad nou uit die woestyn
by die strome van die Jordaan aan sterwelinge verskyn het,
het U, die Koning van die son, u hoof gebuig voor hom,
om die hoof van die mensegeslag te ontruk aan die land van die duisternis,
en die hele skepping te reinig van alle smet.

Nou en altyd en tot in ewigheid. Amen

O Woord wat sonder begin is,
U maak hom wat deur dwaling bedorwe geraak het, nuut,
waar hy saam met U in die strome begrawe is,
toe U op onsegbare wyse
van die Vader hierdie magtige getuienis ontvang,
en Hy die Godspraak lewer:
“Dit is my geliefde Seun, deur sy Natuur aan My gelyk”.

Katawasia

Die Here wat magtig is in die stryd
het die diepte van die see blootgelê
en Hy voer wat Syne is oor droë grond,
terwyl Hy die vyande daarin verswelg,
want Hy is verheerlik.

Eerste Kanon
                                          6


Derde Ode – Toon 2
Irmos

Die Heer wat krag aan ons konings verleen,
en die horing van sy gesalfdes verhef,
word gebore uit die Maagd en kom na die Doop.
Laat ons gelowiges daarom uitroep:
“Niemand is heilig soos ons God,
en niemand is regverdig, buiten U nie, o Heer.”

Refrein:     Eer aan U, ons God, eer aan U.

Verheug jou uitermate op hierdie dag,
o Kerk van Christus, wat voorheen onvrugbaar en kinderloos was,
want deur water en die Gees is kinders vir jou gebore wat met geloof uitroep:
“Niemand is heilig soos ons God,
en niemand is regverdig, buiten U nie, o Heer.”

Refrein:     Eer aan U, ons God, eer aan U.

Die Voorloper roep met ‘n groot stem uit in die woestyn:
“Berei die weg van Christus voor en maak die paaie van ons God reguit,
en roep uit met geloof:
“Niemand is heilig soos ons God,
en niemand is regverdig, buiten U nie, o Heer.”

Tweede Kanon

Derde Ode
Irmos

Ons almal wat bevry is uit die strikke van oudsher,
asook van vraatsugtige leeus, waarvan die tande verbrysel is,
laat ons ons verheug en ons monde oopmaak,
om met woorde ‘n melodie vir die Woord te vleg,
wat daarin ‘n welbehae het om ons gawes te skenk.

Refrein:     Eer aan U, ons God, eer aan U.

Ons almal wat bevry is uit die strikke van oudsher,
asook van vraatsugtige leeus, waarvan die tande verbrysel is,
laat ons ons verheug en ons monde oopmaak,
om met woorde ‘n melodie vir die Woord te vleg,
wat daarin ‘n welbehae het om ons gawes te skenk.

Eer aan die Vader en aan die Seun en aan die Heilige Gees.

Hy wat eens in die gedaante van 'n boosaardige gedierte
die dood in die skepping geplant het,
                                          7


word nou verblind deur die Koms in die vlees.
En toe hy die Meester, die stralende Daeraad aanval,
het hy daardeur sy eie allervyandige kop gekloof.

Nou en altyd en tot in ewigheid. Amen.

Die Meester trek die deur God geskape mensenatuur na Hom,
nadat dit verwar is deur die bevele van die maag, die tiran.
Hy gee dit wedergeboorte deur die herskepping van aardbewoners,
en verrig daardeur sy heerlikste werk:
want Hy het gekom om dit te beskerm.

Katawasia

Die Heer wat krag verleen aan ons konings,
en die horing van sy gesalfdes verhef,
word gebore uit die Maagd en kom na die Doop.
Laat ons gelowiges daarom uitroep:
“Niemand is heilig soos ons God,
en niemand is regverdig, buiten U nie, o Heer.”

             DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
             heiliges gedenk, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester     Want U is ons God, en tot U stuur ons die lof omhoog, tot die Vader en
             die Seun en die Heilige Gees, nou en altyd en tot in ewigheid.

Volk         Amen.

Hipakoï – Toon 5

Toe U deur u Godsverskyning die heelal verlig het,
het die bittere soutsee van die ongeloof gevlug
en die Jordaan het in sy afwaartse vloei teruggedraai,
terwyl dit ons na die hemel verhef.
                                          8


Maar bewaar ons deur die verhewenheid van u Goddelike gebooie, o Christus God,
deur die gebede van die Theotokos, en ontferm U oor ons.

Eerste Kanon

Vierde Ode – Toon 2
Irmos

Hy het u stem gehoor, o Heer, hy van wie U gesê het:
"Die stem van een wat roep in die woestyn,"
toe U bo die baie waters gedreun en van u Seun getuig het.
Vervul van die Gees wat toe teenwoordig was,
het hy uitgeroep:
"U is die Christus, God se Wysheid en Krag.”

Refrein:       Eer aan U, ons God, eer aan U.

“Wie het al ooit gesien,” roep die Herout,
dat die son homself was, daar dit van nature stralend is?
Hoe moet ek U was in die waters,
U, die afskynsel van die heerlikheid
die afdruksel van die ewige Vader?
Hoe kan ek, wat hooi is, die vuur van u Godheid aanraak?
Want U is die Christus, God se Wysheid en Krag.”

Refrein:       Eer aan U, ons God, eer aan U.

Moses het die Goddelike vroomheid wat hy gehad het, getoon,
toe hy U ontmoet het,
want toe hy merk dat U hom uit die braambos roep,
het hy onmiddellik sy oë afgewend.
Maar hoe sou ek U dan openlik aankyk,
of hoe sou ek my hand op U kon lê?
Want U is die Christus, God se Wysheid en Krag.

Refrein:       Eer aan U, ons God, eer aan U.

Hoewel ek 'n verstandige siel het en met rede vereer is,
laat ek die eerbied van die lewelose skepsels betoon:
Want as ek U sou doop,
sal die berg wat met vuur rook, my aankla,
asook die see wat weerskante toe vlug
en hierdie Jordaan wat agteruitgewyk het.
Want U is die Christus, God se Wysheid en Krag.

Tweede Kanon

Vierde Ode – Toon 2
Irmos
                                         9


Gesuiwer deur die vuur van die mistieke aanskoue,
besing die Profeet die vernuwing van sterwelinge,
en verhef sy stem wat deur die Gees bespeel word
waar dit dui op die vleeswording van die onsegbare Woord,
deur Wie die mag van maghebbers verbrysel is.

Refrein:       Eer aan U, ons God, eer aan U.

Heeltemal stralende Woord van die Vader,
wat gestuur is om die bose skemertoestand van die nag te verdryf,
U kom om die sondes van die sterflikes uit te ruk,
en om deur u doop, o Geluksalige,
stralende kinders saam met U op te trek uit die strome van die Jordaan.

Eer aan die Vader en aan die Seun en aan die Heilige Gees.

Toe hy die alomberoemde Woord Self aanskou,
het die Herout duidelik tot die skepping geroep:
"Hy het vóór my bestaan, ofskoon Hy my volg in die vlees.
Gelykvormig aan ons het Hy in goddelike Krag voortgestraal,
om ons allerhaatlike sonde te vernietig."

Nou en altyd en tot in ewigheid. Amen.

Om ons na die hierdie lewegewende weide te bring,
gaan God die Woord op jag,
bestorm Hy die drake se lêplekke,
en werp Hy die ongenaakbare strikke neer,
en deur hom wat ons geslag in die hiel tref heeltemal gevange te neem,
verlos Hy die skepping.

Katawasia

Hy het u stem gehoor, o Heer, hy van wie U gesê het:
"Die stem van een wat roep in die woestyn,"
toe U bo die baie waters gedreun en van u Seun getuig het.
Vervul van die Gees wat toe teenwoordig was,
het hy uitgeroep:
"U is die Christus, God se Wysheid en Krag.”

Eerste Kanon

Vyfde Ode – Toon 2
Irmos

Jesus, die Leidsman van die Lewe, het gekom
om die veroordeling van Adam, die eersgeskapene, op te hef
En hoewel Hy as God nie reiniging nodig het nie,
word Hy ten behoewe van die gevallene gereinig in die Jordaan,
waarin Hy ook die vyandskap dood
en die vrede wat alle verstand te bowe gaan, skenk.
                                         10



Refrein:     Eer aan U, ons God, eer aan U.

Toe ‘n ontelbare skare mense byeenkom om deur Johannes gedoop te word,
het hy in hul midde gestaan en die aanwesiges toegspreek:
"Wie het julle, ongehoorsames, geleer om die komende toorn te ontwyk?
Bring waardige vrugte vir Christus voort,
want Hy is nou aanwesig en Hy skenk vrede."

Refrein:     Eer aan U, ons God, eer aan U.

Die Landbouer en Skepper staan in ons midde
en gaan gevolglik by almal se harte in.
Hy hanteer die wan en met die opperste wysheid sif Hy dorsvloer van die hele
wêreld:
Hy verbrand wat onvrugbaar is,
en skenk die ewige lewe aan hulle wat vrug dra.

Tweede Kanon

Vyfde Ode – Toon 2
Irmos

Deur die reiniging van Gees,
gewas van die gif van die donker, smerige vyand,
is ons geanker op ‘n nuwe weg vry van dwaling,
wat lei na ontoeganklike vreugde,
alleen toeganklik vir hulle wat God met Homself versoen het.

Refrein:     Eer aan U, ons God, eer aan U.

Herhaal:     Deur die reiniging van Gees…

Eer aan die Vader en aan die Seun en aan die Heilige Gees.

Nou dat Hy hom, wat Hy met sy vingers gemaak het,
in die duister van misstappe, in onontkombare strikke, sien,
hef die Skepper hom op en plaas hom op sy skouers;
en nou was Hy in die oorvloedige kolke die ou smaad van Adam se
krankheid van hom af.

Nou en altyd en tot in ewigheid. Amen.

Laat ons ons ywerig en met eerbied haas
na die reine fonteine van die reddende stroom,
en die Woord aanskou wat ons vir die dors na God drank uit ‘n suiwer bron bied,
en sagkens die siekte van die wêreld genees.

Katawasia
                                         11


Jesus, die Leidsman van die Lewe, het gekom
om die veroordeling van Adam, die eersgeskapene, op te hef
En hoewel Hy as God nie reiniging nodig het nie,
word Hy ten behoewe van die gevallene gereinig in die Jordaan,
waarin Hy ook die vyandskap dood
en die vrede wat alle verstand te bowe gaan, skenk.

Eerste Kanon

Sesde Ode – Toon 2
Irmos

Die stem van die Woord, die lamp van die Lig,
die Môrester, die Voorloper van die Son,
roep in die woestyn alle volke toe:
"Bekeer julle en laat julle reinig;
want kyk, Christus is nou hier,
Hy wat die wêreld uit die bederf verlos."

Refrein:       Eer aan U, ons God, eer aan U.

Sonder verandering gebore uit God die Vader,
neem die Christus sonder smet vlees aan uit die Maagd,
om die aardgeborenes uit hul dwaling te bevry.
Dit is onmoontlik, so leer die Voorloper, om sy skoenriem los te maak,
naamlik die verbinding tussen die Woord en ons.

Refrein:       Eer aan U, ons God, eer aan U.

In die uiteindelike vuur doop Christus hulle wat ongehoorsaam is,
en nie insien dat Hy God is nie.
Maar in die Gees, deur middel van die water,
hernuwe Hy in genade hulle wat sy Godheid erken,
deur hulle van hul sondes te bevry.

Tweede Kanon

Sesde Ode – Toon 2
Irmos

Met 'n stem vol vreugde kondig die Vader sy Geliefde,
wat Hy uit sy skoot voortgebring het, aan:
"Dit," sê Hy, "is waarlik My Seun, een in wese met My,
wat ligstralend voortgekom het uit die mensegeslag,
sowel my lewende Woord, as ‘n sterweling deur my Voorsienigheid."

Refrein:       Eer aan U, ons God, eer aan U.

Herhaal: Met 'n stem vol vreugde kondig die Vader sy Geliefde…
                                         12


Eer aan die Vader en aan die Seun en aan die Heilige Gees.

Uit die seemonster het die Profeet,
wat op vreemde wyse drie nagte in sy ingewande versmag het,
weer te voorskyn gekom
en die verlossing van die moordende draak
deur wedergeboorte aan die einde van die tye
vooraf bekend gemaak.

Nou en altyd en tot in ewigheid. Amen.

Die stralende poorte van die Stad gaan oop
en die Ingewydene sien hoe die Gees wat uit die Vader voortkom
en rus op die volkome smettelose Woord,
op onsegbare wyse neerdaal soos 'n duif;
en hy roep die volk op om hulle na die Meester te haas.

Katawasia

Die stem van die Woord, die lamp van die Lig,
die Môrester, die Voorloper van die Son,
roep in die woestyn alle volke toe:
"Bekeer julle en laat julle reinig;
want kyk, Christus is nou hier,
Hy wat die wêreld uit die bederf verlos."

             DIE KLEIN LITANIE

Diaken*      Laat ons keer op keer in vrede bid tot die Heer.

Volk         Here, ontferm U.

Diaken*      Help ons, red ons, ontferm U oor ons, en bewaar ons, o God, deur u
             genade.

Volk         Here, ontferm U.

Diaken*      Terwyl ons ons alheilige, onbevlekte, hooggeseënde en glorieryke
             Meesteres, die Theotokos en immermaagd Maria, saam met al die
             heiliges gedenk, laat ons onsself en mekaar en ons hele lewe
             toevertrou aan Christus ons God.

Volk         Aan U, o Heer.

Priester     Want U is die Vredevors en die Redder van ons siele, en tot U stuur
             ons die lof omhoog, tot die Vader en die Seun en die Heilige Gees, nou
             en altyd en tot in ewigheid.
                                          13


Volk          Amen.

Kontakion – Toon 4

U het vandag aan die wêreld verskyn
en u Lig, o Here, is as teken gegee aan ons
wat u lof met kennis besing.
U het gekom, U het verskyn,
die ontoeganklike Lig.

Ikos

In Galiléa van die heidene, in die land van Sébulon, in die gebied van Náftali, het 'n
groot Lig geskyn, soos die Profeet gesê het, naamlik die Christus. Aan hulle wat in
die duister verkeer het, het 'n ligtende glans verskyn wat in Bethlehem soos weerlig
straal; maar meer nog, uit Maria laat die Here, die Son van geregtigheid, sy strale
oor heel die skepping opgaan. Daarom, kom, laat ons almal wat sedert Adam naak
is, ons met Hom beklee, sodat ons gekoester mag word. Want as ‘n beskutting vir
die naaktes en 'n ligglans vir verduisterdes, het U gekom en verskyn, die
ontoeganklike Lig.

Sinaksarion

Op die 14de van vandeesmaand die Gedagtenis aan die Abbas wat by die berg
Sinai gedood is.

Verse.        Swaarde het hier die baie moorde gepleeg,
              maar die manne wat die lyding daarvan ervaar het, was liefhebbers
              van deug.

              Op die 14de het brons die Abbas gedood.

Op dieselfde dag die Gedagtenis aan die Heilige drie-en-dertig Vaders wat by Raïthu
gedood is.

Op dieselfde dag die Gedagtenis aan ons Heilige Vader Theodoulos, seun van Nilus
die Wyse.

Op dieselfde dag die Gedagtenis aan ons Heilige Vader Stefanus wat die Klooster
van Genolakkos gestig het.

Op dieselfde dag is die Heilige Agnes vervolmaak toe sy in ‘n donker gevangenis
gegooi is.

Deur die gebede van u heiliges, o God, ontferm U oor ons. Amen.

Eerste Kanon
                                          14


Sewende Ode – Toon 2
Irmos

‘n Suisende bries vol dou en die neerdaling van die Engel van God
het die vrome Jongelinge ongedeerd bewaar
waar hulle in die vuuroond verkeer het.
Daarom het hulle, waar hulle in die vlam verkwik word,
dankbaar gesing:
“O Hooggeprese Heer, en God van ons Vaders, lofwaardig is U.”

Refrein:     Eer aan U, ons God, eer aan U.

Soos in die hemel het die Magte van die Engele
met vrees en verwondering by die Jordaan gestaan,
terwyl hulle so ‘n groot selfvernedering van God aanskou,
hoe Hy wat die waters van die uitspansel vashou,
met ‘n liggaam beklee in die water staan,
Hy die God van ons Vaders.

Refrein:     Eer aan U, ons God, eer aan U.

Eens het die wolk en die see die wonder van die goddelike Doop voorafgebeeld.
Die volk is eens tydens die Uittog daarin gedoop deur die Gewer van die Wet.
Die see was die voorafbeelding van die water,
en die wolk van die Gees.
Terwyl ons deur beide vervolmaak word, roep ons:
“Lofwaardig is U, die God van ons Vaders.”

Refrein:     Eer aan U, ons God, eer aan U.

Laat ons almal, die gelowiges, nimmerswygend saam met die Engele
Hom as God prys en verheerlik
in Wie ons die inisiasie ontvang het:
Vader, Seun en Heilige Gees,
want dit is ‘n Drie-eenheid, eenwesentlik in Persone,
één God, tot Wie ons sing:
“Lofwaardig is U, Heer en God van ons Vaders.”

Tweede Kanon

Sewende Ode – Toon 2
Irmos

Hy wat die hoë vlam van die vuuroond gestil het,
wat die vrome Jongelinge omgeef het,
het die koppe van die drake in die rivier verbrand.
En deur die dou van die Gees
was Hy heel die hardnekkige newel van die sonde weg.

Refrein: Eer aan U, ons God, eer aan U.
                                           15



U het die hewige Assiriese vlam wat u voorafbeeld, gestuit,
toe dit verander is in dou.
Daarom het U U nou met water beklee, o Christus,
wat die allerbose Vernieler verbrand
wat hom daar verborge hou
en ons roep tot die weg van die bederf.

Eer aan die Vader en aan die Seun en aan die Heilige Gees.

Eens toe die Jordaan verdeel is,
het die Israelitiese volk deur die nou strook getrek.
wat afbeeld hoe U, die Almagtige,
nou haastig die skepping die strome in dra,
na die onveranderlike, beter weg .

Nou en altyd en tot in ewigheid. Amen.

Ons weet dat U aan die begin die allesvernietigende vloed
tot die jammerlike ondergang van alles laat kom het.
- O watter uiters groot en vreemde dinge openbaar U nie -
maar ook dat U, o Christus, nou die sonde verdrink het,
vir die geluk en die heil van sterwelinge.

Katawasia

‘n Suisende bries vol dou en die neerdaling van die Engel van God
het die vrome Jongelinge ongedeerd bewaar
waar hulle in die vuuroond verkeer het.
Daarom het hulle, waar hulle in die vlam verkwik word,
dankbaar gesing:
“O Hooggeprese Heer, en God van ons Vaders, lofwaardig is U.”

Eerste Kanon

Agste Ode – Toon 2
Irmos

Toe die vuuroond van Babilon dou opwel,
het dit op ‘n sonderlinge Misterie gedui:
hoe die Jordaan in sy strome die onstoflike vuur sou ontvang
en die Skepper wat in die vlees gedoop word, sou bedek,
Hom wat die volke loof,
en verhef tot in alle ewigheid.

Refrein:       Eer aan U, ons God, eer aan U.

"Werp alle vrees van jou af," het die Verlosser vir die Voorloper gesê;
"gehoorsaam My en kom na My, want Ek is van nature goed.
Lê jou neer by my opdrag en doop My wat wat Myself verneder het,
wat die volke loof en verhef tot in alle ewigheid."
                                           16



Refrein:      Eer aan U, ons God, eer aan U.

Toe die Doper die woorde van die Meester hoor,
het hy sidderend die hand uitgestrek;
nietemin, toe hy die hoof van sy Skepper aanraak,
het hy tot die Gedoopte uitgeroep:
"Heilig my, want U is my God,
wat die volke loof en verhef tot in alle ewigheid."

Refrein:      Eer aan U, ons God, eer aan U.

Die Drie-eenheid is in die Jordaan geopenbaar,
want dít was die transendente Goddelike natuur:
Die Vader het gespreek:
"Hý wat gedoop word, is My geliefde Seun."
en die Heilige Gees was by die aan Hom gelyke,
wat die volke loof en verhef tot in alle ewigheid.

Tweede Kanon

Agste Ode – Toon 2
Irmos

Die skepping ontdek dat dit vry geword het.
Die mense wat eens in die duister was, word kinders van die Lig.
Slegs die vors van die duisternis kla.
Laat die voorheen rampsalige erfdeel onder die volke,
nou met oorgawe Hom loof wat die oorsaak hiervan is.

Refrein:      Eer aan U, ons God, eer aan U.

Herhaal: Die skepping ontdek dat dit vry geword het….

Ons loof die Vader en die Seun en die Heilige Gees, die Here.

Die drie Godvresendes,
wat te midde van die vlam bedou is,
toon duidelik hoe die allerhoogste Natuur
wat seer helder straal in drievoudige Heiligheid,
deur sy omgang met sterflikes op gepaste wyse,
in rein water die hele dodelike dwaling verbrand.

Nou en altyd en tot in ewigheid

Laat heel die aardse natuur hom met wit beklee
nou dat dit vanuit sy val uit die hemel opgehef is.
Want in die vloeiende strome skoongewas
deur die Woord waardeur alles byeengehou is,
en stralend gereinig,
                                             17


het dit die vroeëre misstappe ontvlug.

Ons prys, loof en aanbid die Here, en besing en verhef Hom tot in ewigheid.

Katawasia

Toe die vuuroond van Babilon dou opwel,
het dit op ‘n sonderlinge Misterie gedui:
hoe die Jordaan in sy strome die onstoflike vuur sou ontvang
en die Skepper wat in die vlees gedoop word, sou bedek,
Hom wat die volke loof,
en verhef tot in alle ewigheid.

Diaken*       Ons vereer die Theotokos en Moeder van die Lig met liedere en
              verheerlik haar.

Negende Ode – Toon 2

Voor die Irmos en elke troparion word ‘n megalinarion gesing::

Verheerlik haar, o my siel, wat eerbiedwaardiger as die hemelse leërskare is.

Irmos

Geen tong kan u na waarde prys nie,
selfs ‘n bo-aardse gees duisel oor hoe om u te besing, o Theotokos.
Nietemin, daar u goed is, neem ons geloof aan,
want u ken ons deur God ingegewe liefde.
Want u is die beskermster van Christene.
Ons verheerlik u.

Megalinarion: Verhef, my siel, Hom wat na die Jordaan gekom het om gedoop
              te word.

O Dawid, kom in die Gees na hulle wat verlig word
en sing en sê: "Nader nou in die geloof tot God en word verlig;
Hierdie arme naamlik Adam in sy val, het geroep,
en die Here het hom verhoor,
toe Hy gekom het en in die strome van die Jordaan die bedorwene weer nuut
gemaak het."

Megalinarion: Verhef, my siel, Hom wat die Doop ontvang het uit die hand van
              die Voorloper.

Herhaal: O Dawid, kom in die Gees tot hulle wat verlig word…

Megalinarion: Verhef my siel, Hom wat die getuienis van die stem van die
             Vader ontvang het.

Jesája sê: "Was julle, reinig julle,
neem julle booshede voor die oë van die Here weg:
                                            18


julle wat dors, nader die lewende water,
want Christus sal hulle wat hulle met geloof na Hom haas
met water wat nuut maak, besprinkel
en Hy doop in die Gees vir die lewe wat nie oud word nie.

Megalinarion: Verheerlik, o my siel, een van die Drie-eenheid, wat sy hoof
             gebuig en die Doop ontvang het.

Herhaal: . Jesája sê: "Was julle, reinig julle, …

Megalinarion: Kom na My, o Profeet, strek jou hand uit, en haas jou om My te
             doop.

Gelowiges, laat ons ons deur genade en die seël bewaar.
Want soos die Hebreërs eens aan die vernietiging ontkom het,
omdat hul deurposte met bloed geverf is,
sal die hierdie Goddelike bad van die Wedergeboorte vir ons so 'n uittog wees,
waarna ons die nimmertanende Lig van die Drie-eenheid sal aanskou.

Megalinarion: Profeet, laat dit nou gebeur, en doop My volgens My
             wens. Want Ek het gekom om alle geregtigheid te vervul.

Herhaal: Gelowiges, laat ons ons deur genade en die seël bewaar…

Megalinarion: Vandag buig die Meester die hoof onder die hand van die
              Voorloper.

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons u, soos gepas, as weldoener toe,
terwyl ons as gawe ‘n lied van danksegging bring.

Megalinarion: Vandag doop Johannes die Meester in die strome van die
              Jordaan.

Herhaal: O die wonders van u moederskap wat die begrip te bowe gaan…

Megalinarion: Vandag begrawe die Meester in die waters die sondes van die
              sterflikes.

Herhaal: O die wonders van u moederskap wat die begrip te bowe gaan…

Megalinarion: Vandag ontvang die Meester vanuit die hemel die getuienis, dat
              Hy die geliefde Seun is.

Ons weet dat wat aan Moses getoon is in die braambos,
hier volgens wonderbare bevel tot vervulling gekom het:
want soos wat die Maagd wat die Vuur dra, behoue gebly het
toe sy die ligbrengende Weldoener gebaar het,
                                         19


so ook die strome van die Jordaan wat Hom opgeneem het.

Megalinarion: Vandag het die Meester gekom om die natuur van die waters te
              heilig.

Herhaal:     Ons weet dat wat aan Moses getoon is in die braambos…

Megalinarion: Vandag ontvang die Meester die Doop uit die hand van die
              Voorloper.

Herhaal:     Ons weet dat wat aan Moses getoon is in die braambos….

Megalinarion: Verhef, my siel, die Mag van die ondeelbare Godheid in Drie
              Persone.

O Koning wat sonder begin is,
deur die gemeenskap van die Gees
salf en vervolmaak U ons menslike natuur.
U suiwer dit in die smettelose golwe,
en seëvierend oor die trotse mag van die duisternis,
bring U dit nou oor in 'n lewe sonder einde.

Megalinarion: Verhef, my siel, haar wat ons van die vloek bevry het.

Herhaal:     O Koning wat sonder begin is….

Katawasia

Megalinarion: Verheerlik haar, o my siel, wat eerbiedwaardiger as die
              hemelse leërskare is.

Geen tong kan u na waarde prys nie,
selfs ‘n bo-aardse gees duisel oor hoe om u te besing, o Theotokos.
Nietemin, daar u goed is, neem ons geloof aan,
want u ken ons deur God ingegewe liefde.
Want u is die beskermster van Christene.
Ons verheerlik u.


Megalinarion: Vandag buig die Meester die hoof onder die hand van die
              Voorloper.

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons, soos gepas, u as weldoener toe,
terwyl ons as gawe ‘n lied van danksegging bring.

             DIE KLEIN LITANIE
                                              20


Diaken         Laat ons keer op keer in vrede bid tot die Heer.

Volk           Here, ontferm U.

Diaken         Help ons, red ons, ontferm U oor ons en bewaar ons, o God, deur u
               genade.

Volk           Here, ontferm U.

Diaken*        Terwyl ons ons alheilige, onbevlekte, hooggeseënde en glorieryke
               Meesteres, die Theotokos en immermaagd Maria, saam met al die
               heiliges gedenk, laat ons onsself en mekaar en ons hele lewe
               toevertrou aan Christus ons God.

Volk           Aan U, o Heer.

Priester       Want al die Kragte van die Hemele prys U en tot U stuur ons die lof
               omhoog, tot die Vader en die Seun en die Heilige Gees, nou en altyd
               en tot in ewigheid.

Volk           Amen.

Die Eksapostilarion – Toon 3

Die Heiland, die genade en die waarheid,
het in die strome van die Jordaan verskyn;
en Hy het hulle verlig wat gesluimer het
in die duisternis en die skadu;
want die Ontoeganklike Lig het gekom en verskyn. (3X)

Die Lofpsalms - Toon 1

[A]    Om 'n vonnis wat opgeskrywe is, aan hulle te voltrek; hierdie eer sal daar vir al sy
       heiliges wees.

Lig uit Lig, het Christus ons God,
die God wat verskyn het,
oor die wêreld gestraal.
O volke, laat ons Hom aanbid.

[B]    Loof God in sy heiliges; loof Hom in die uitspansel van sy krag.

Lig uit Lig, het Christus ons God,
die God wat verskyn het,
oor die wêreld gestraal.
O volke, laat ons Hom aanbid.

[A]    Loof Hom oor sy magtige dade; loof Hom na die volheid van sy grootheid.

Hoe sal ons, u dienaars, U na waarde loof, o Christus,
want U het ons almal hernuwe in die waters.
                                            21


[B]      Loof Hom met basuingeklank, loof Hom met harp en siter.

Toe U in die Jordaan gedoop is, ons Verlosser,
het U die strome geheilig,
toe U die hand van 'n dienskneg opgelê is,
en die hartstogte van die wêreld genees het.
Groot is die misterie van u heilsbestel!
O Mensliewende Here, eer aan U.

[A]      Loof Hom met tamboeryn en koordans, loof Hom met snarespel en fluit.

Die waaragtige Lig het verskyn,
en dit skenk almal die verligting.
Christus wat bo alle reinheid is, word saam met ons gedoop.
Hy bring heiliging in die water,
en dit word 'n suiwering vir ons siele.
Wat sigbaar is, is net die aardse,
maar wat inwendig verstaan word, is hoër as die hemele.
Deur afwassing kom die verlossing, deur water die Gees;
deur onderdompeling geskied ons opgang na God.
Hoe wonderbaar, Heer, is u werke: Eer aan U.

[B]      Loof Hom met welluidende simbale, loof Hom met simbale van blydskap. Laat alles
         wat asem het die Here loof.

Hy wat die hemele met wolke omhul,
omhul Hom vandag met die strome van die Jordaan.
Hy wat die sonde van die wêreld wegneem,
laat Hom met my reiniging reinig.
Hy ontvang uit die hoë die getuienis van die Gees wat aan Hom gelyk is,
daar Hy die eniggebore Seun van die Allerhoogste Vader is.
Laat ons tot Hom roep:
“Christus ons God, U het verskyn en ons gered, eer aan U.”

Eer aan die Vader en aan die Seun en aan die Heilige Gees.

Toon 6

U wat U met lig omhul soos met ‘n kleed,
het U met die strome van die Jordaan omhul, o Verlosser,
en U wat die hemel in spanwydtes uitgemeet het,
het die hoof gebuig voor die Voorloper,
om die wêreld af te keer van haar dwaling en ons siele te red.

Nou en altyd en tot in ewigheid. Amen.

Toon 2

Vandag het Christus na die Jordaan gekom om gedoop te word;
vandag raak Johannes die hoof van die Meester aan.
                                           22


Die Magte van die hemele was buite hulleself by die aanskoue van dié sonderlinge
misterie:
die see het dit gesien en gevlug,
die Jordaan het dit gesien en omgedraai.
En ons, die verligtes, roep uit:
“Eer aan God wat verskyn het,
en op die aarde gesien is en die wêreld verlig het.”

Die Groot Doksologie en Wegsending

Die Veranderlike vir die Goddelike Liturgie

Eerste Antifoon – Toon 2

1.     Met die uittog van Israel uit Egipte, van die huis van Jakob uit ‘n volk
       met ‘n vreemde taal, het Judea sy heilgdom geword, Israel sy
       ryksgebied. (Ps. 113:1)

       Deur die gebede van die Theotokos, o Heiland, red ons.

2.     Die see het dit gesien en gevlug, die Jordaan het agteruitgewyk. (Ps. 113:3)
3.     Wat is dit met jou, o see, dat jy gevlug het, en jy, o Jordaan, dat jy
       agteruitgewyk het? (Ps. 113:5)
4.     Die aarde het gebeef voor die aangesig van die Here, voor die aangesig van
       die God van Jakob (Ps. 113:7)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Deur die gebede van die Theotokos, o Heiland, red ons.

Tweede Antifoon – Toon 2

1.     Ek het lief, want die Here sal die stem van my smeking hoor. (Ps. 114:1)

Red, o Seun van God, wat deur Johannes gedoop is in die Jordaan, ons wat tot
U sing: Halleluja.

2.     Want Hy het sy oor tot my geneig; daarom sal ek Hom in my lewensdae
       aanroep. (Ps. 114:2
3.     Bande van die dood het my omring, die gevare van die Doderyk het my
       getref. (Ps. 114:3)
4.     Barmhartig is die Here en regverdig, ja ons God ontferm Hom. (Ps. 114:5)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Eniggebore Seun en Woord van God....

Derde Antifoon – Toon 1
                                          23


1.      Loof die Here, want Hy is goed, want sy barmhartigheid is tot in ewigheid.
       (Ps. 117:1)

Toe U, o Heer, gedoop is in die Jordaan,
is die aanbidding van die Drie-eenheid geopenbaar.
Want die stem van die Vader het van U getuig
en U sy geliefde Seun genoem.
Die Gees, in die gedaante van 'n duif,
het die standvastigheid van hierdie woord bevestig.
O Christus God, U het verskyn
en die wêreld verlig: Eer aan U.

2.     Laat die huis van Israel nou sê dat Hy goed is, want sy barmhartigheid is tot
       in ewigheid. (Ps. 117:2)
3.     Laat almal wat die Here vrees nou sê dat Hy goed is, want sy
       barmhartigheid is tot in ewigheid. (Ps. 117:4)

Lied van die Intog – Toon 2

Geseënd is Hy wat kom in naam van die Here. Die Here is God en het aan ons
verskyn. Red, o Seun van God, wat deur Johannes gedoop is in die Jordaan, ons
wat tot U sing: Halleluja.

Apolitikion van die Fees – Toon 1

Toe U, o Heer, gedoop is in die Jordaan…

Kontakion – Toon 4

U het vandag aan die wêreld verskyn
en u Lig, o Here, is as teken gegee aan ons
wat u lof met kennis besing.
U het gekom, U het verskyn,
die ontoeganklike Lig.

Die Trisagion: “Heilige God....”

Prokimenon Toon 4 (Ps. 117)

Geseënd is Hy wat kom in die naam van die Here. Die Here is God en het aan ons
verskyn. (Ps.117:26)
Loof die Here, want Hy is goed, want sy goedertierenheid is tot in ewigheid. (Ps.
117:29)

Die Lesing uit die Brief van Paulus aan die Hebreërs (10:32-38)

Broeders, onthou die vorige dae waarin julle, toe julle verlig geword het, ‘n groot
lydensworsteling deurstaan het, gedeeltelik omdat julle deur smaad en verdrukkinge
‘n skouspel geword het, gedeeltelik omdat julle deelgenote geword het van die wat in
so ‘n toestand verkeer het. Want julle het ook saam met my gevoel in my boeie, en
                                           24


julle het die berowing van julle goed met blydskap aanvaar, omdat julle geweet het
dat julle in julself ‘n beter en blywende besitting in die hemele het. Werp dan julle
vrymoedigheid, wat ‘n groot beloning het, nie weg nie. Want julle het lydsaamheid
nodig, om, nadat julle die wil van God gedoen het, die belofte te verkry. Want nog ‘n
klein tydjie, en Hy wat kom, sal kom en nie versuim nie. Maar die regverdige sal uit
die geloof lewe; en as hy hom onttrek, het my siel geen welbehae in hom nie.

Halleluja (3x) Toon 1 (Ps. 28)

Bring aan die Here, o seuns van God, bring aan die Here heerlikheid en eer. (Ps.
28:1)
Die stem van die Here is op die waters; die God van heerlikheid het gedonder; die
Here is op baie waters. (Ps. 28:3)

Die Evangelielesing van die dag.

In plaas van “Dit is waarlik gepas...” – Toon 2

O die wonders van u moederskap wat die begrip te bowe gaan,
o alreine Bruid, geseënde Moeder!
Nadat ons deur u medewerking die volkome heil ontvang het,
juig ons, soos gepas, u as weldoener toe,
terwyl ons as gawe ‘n lied van danksegging bring.

Kommunielied

Die reddende Genade van God het aan alle mense verskyn. Halleluja.

In plaas van “Ons het die ware lig aanskou”

Toe U, o Heer, gedoop is in die Jordaan…

Wegsending

 Mag Hy wat Hom, ter wille van ons verlossing, verwerdig het om deur Johannes in die
Jordaan gedoop te word, Christus ons ware God...
