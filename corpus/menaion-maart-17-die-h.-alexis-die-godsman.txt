                                           1


Menaion Maart 17 Die H. Alexis, die Godsman
Die Veranderlike vir die Vesperdiens
Toon 1        (Πανεύφηµοι Μάρτυρες)
Ons het jou as man van God in naam en optrede leer ken,
want jy het deur die deugde gestraal,
jou matelose armoede en benoudheid op aarde op die hals gehaal
en die gelowiges deur wonders bevestig.
Smeek daarom dat ons siele vrede
en groot barmhartigheid geskenk mag word.

Deur ‘n verlange wat verkwik, o Alexis,
het jy die brandende verlangens van die vlees geblus,
en reggelowig die een bruidsaal vir ‘n ander
en liggaamlike genot vir die heilige gelykenis aan die Engele verruil.
Smeek saam met hulle dat ons siele vrede
en groot barmhartigheid geskenk mag word.

Jy het vir ‘n baie lang tyd, o Wyse,
onbekend voor die poorte van jou edele ouers gewoon,
waar jou eie dienaars hul soos dronkaards teenoor jou gedra het,
en toe jy te sterwe kom,
het jy jou deur die wonders wat jy verrig het, geopenbaar,
deur siektes te genees en onreine geeste te verdryf.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 1         (Πανεύφηµοι Μάρτυρες)

Verheug u, o Reine, vreemde berig.
Verheug u, heilige boom van die Paradys deur God geplant.
Verheug u, uitwissing van bose demone.
Verheug u, tweesnydende swaard
wat die vyand se kop deur u vreemde geboortegewing afkap.
O Alheilige hoogonskuldig, roep ons wat vervreemd was terug.

Of die Kruistheotokion (op Dinsdag- en Donderdagaande)

Toon 1        (Πανεύφηµοι Μάρτυρες)

Toe die Maagd u onregverdige doding sien, o Christus,
het sy in bitter smart tot U uitgeroep:
“My liefste Kind, hoe ly U so onregverdiglik?
Hoe hang U aan die Boom,
U wat die hele aarde bo die waters opgehang het?
Laat my, u Moeder en u diensmaagd nie alleen agter nie,
o Weldoener ryk aan barmhartigheid, bid ek U.”
                                         2


Apolitikion – Toon 4             (Ταχὺ προκατάλαβε)

Hoewel jy uit ‘n deurlugtige en befaamde wortel gespruit
en uit ‘n koninklike en luisterryke stad gebloei het,
het jy alles as verganklik en van verbygaande aard verag, alwyse Alexis,
en jou gehaas om met die Christus en Meester verbind te word.
Smeek Hom daarom altyd ten behoewe van ons siele.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 8       (Τὴν Σοφίαν καὶ Λόγον)

O alsalige wyse Alexis,
wanneer ons, die gelowiges, almal noëties jou sweet en smarte aanskou,
word ons in ons siele met alle ootmoed vervul
en wek ons ons op tot heilige gesange, eer en lof van die Meester van almal,
eer ons jou met liedere
en roep ons met geloof tot jou as dienaar van die Here uit:
Bid tot Christus ons God
dat Hy vergewing van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Toon 3       (Τὴν ὡραιότητα)

Jy het op regverdige wyse
die genieting van die wêreld versaak, o Alexis,
en die rykdom wat vervloei,
verruil vir wat duidelik standvastig en blywend is.
Daarom verheerlik ons jou saam met al die Heiliges
en vier ons op heilige wyse tydens jou gedagtenis fees,
terwyl ons vra, o Vader,
om deur jou gebede groot barmhartigheid te vind.

Nou en altyd en tot in ewigheid. Amen.
Theotokion – Toon 3       (Τὴν ὡραιότητα)
Onbegryplik en onbevatlik is die vreemde geheimenis
wat in u voltrek is,
o Reine Meesteres wat deur God begenadig is
Want ná u Hom wat onbevatlik is ontvang het,
het U Hom aan Wie vlees uit u vleklose bloed verleen is, gebaar.
Smeek Hom altyd, daar Hy u Seun is,
om ons siele te red.

Of die Kruistheotokion (op Woensdag- en Vrydagoggende)
                                           3


Toon 3        (Τὴν ὡραιότητα

Toe sy wat U gebaar het, o Christus,
U as veroordeelde aan ‘n Kruis verhef sien,
het sy jammerlik geweekla en dinge van hierdie aard gesê:
“Wee my! Hoe het ‘n wettelose skare U dan geen medelye betoon,
nadat U hulle in die oorvloed van u barmhartigheid medelye betoon het nie?
Laat my nie alleen in die wêreld agter nie,
U wat alleen sonder sonde is.”

Kontakion - Toon 4         (Ἐπεφάνης σήµερον)

Laat ons vandag reggelowig
die aleerwaardige fees van die alsalige Alexis vier
en laat ons hom besing en sê:
Verheug jou, aangename sieraad van die Heiliges.

Ikos

Wie kan jou deugde na waarde loof en genoegsaam besing, o Godgesinde Alexis,
jou gematigdheid, geduld, sagmoedigheid, selfbeheersing, onophoudelike sang,
uiters harde lewenswyse en onmeetlike nederigheid,
waardeur jy gelyk aan die Engele geword het.
Jy bid altyd vir wêreld.
Daarom hoor jy nou van al die gelowiges:
Verheug jou, aangename sieraad van die Heiliges.

Sinaksarion

Op die 17de van vandeesmaand die Gedagtenis aan ons Heilige Vader Alexis, die
Godsman.

Verse.        Jy alleen is Godsman op aarde genoem,
              en jy alleen sal ook iets nuuts in die hemel hê, o Vader.

              Op die 17de het jy, Alexis, die doodslot verduur.

Op dieselfde dag breek ook die Gedagtenis aan die vreeswekkende dreiging van die
Aardbewing aan wat met mensliewendheid oor ons gebring is, toe die mensliewende
Here ons, tydens Konstantyn se bewind, teen alle hoop in daarvan verlos het,.

Op dieselfde dag is die Heilige Martelaar Paulus ter wille van die Heilige Ikone deur
vuur vervolmaak.

Op dieselfde dag is die Heilige Theosteriktos, die Belyder, in vrede vervolmaak.

Deur hul heilige gebede, o God, ontferm U oor ons en red ons. Amen.

Eksapostilarion – Toon 3 (Ὁ οὐρανὸν τοῖς ἄστροις)
                                         4


O die wonder, o Alexis,
hoe jy soos iemand wat onversetlik is
so lank by die poorte van jou ouers uitgehou het,
sonder om deur die krag van die natuur gebuig te word,
of deur die bitter weeklagte van jou ouers en eggenoot.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3       (Ὁ οὐρανὸν τοῖς ἄστροις)

Met dankgesange verheerlik ons u, o Maagd,
en saam met die Engel
roep ons u die “Verheug u” toe, o Theotokos:
Verheug u, ongehude Moeder van die Koning van heerlikheid.

Die res van die Mettediens en die Wegsending.
