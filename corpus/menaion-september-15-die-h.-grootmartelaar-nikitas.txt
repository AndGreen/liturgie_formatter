                                          1


Menaion September 15 Die H. Grootmartelaar Nikitas
Die Veranderlike vir die Vesperdiens
By “Heer, ek het U aangeroep…” maak ons voorsiening vir 6 verse en sing 3 stigiere
van die Fees en 3 van die Heilige.
Van die Fees – Toon 5      (Χαίροις ἀσκητικῶν)
Verheug jou, lewegewende Kruis,
die onoorwinlike segeteken van vroomheid,
die deur na die Paradys,
die steun van gelowiges,
die skans van die Kerk, waardeur die bederf verdwyn het en vernietig is,
die mag van die dood ingesluk is,
en ons vanaf die aarde na die hemelse verhef is;
onoorwinlike wapen, teenstander van demone,
heerlikheid van martelare,
ware sieraad van heiliges,
hawe van heil wat aan die wêreld groot barmhartigheid skenk.

Verheug jou, o Kruis van die Heer,
waardeur die mensdom losgemaak is van die vloek,
o teken van ware vreugde, wat die vyande
deur jou verheffing na benede werp, o al-eerbiedwaardige.
Jy is ons hulp, die sterkte van konings,
die krag van regverdiges, die majesteit van priesters,
jy wat as teken gemaak word en van gevare bevry;
magtige staf waaronder ons behoed word;
wapen van vrede wat die Engele met ontsag vereer;
Goddelike heerlikheid van Christus,
Hy wat die wêreld sy groot barmhartigheid skenk.

Verheug jou, gids van blindes,
arts van siekes,
die opstanding van al die gestorwenes,
o kosbare Kruis, wat ons, verval in bederf, opgehef het,
waardeur die bederf vernietig is,
die onverganklikheid gebloei het,
ons as sterwelinge vergoddelik is,
en die duiwel heeltemal neergewerp is.
Waar ons jou vandag aanskou, verhef in die hande van hoëpriesters,
verhef ons Hom wat op jou verhef is,
en vereer ons jou,
terwyl ons ryklik uit jou groot barmhartigheid put.

Stigiere van die Martelaar – Toon 1      (Τῶν οὐρανίων)
Met jou al-weerbare geloof in die Verlosser,
o Godgesinde Martelaar,
het jy teen die verderwer geveg en folteringe verduur.
Daarom het jy, o wyse,
                                          2


die barbare tot die Meester en Skepper van almal bekeer
en op reggelowige wyse verheerlik hulle Hom.

Jy is gesien waar jy tot sy lof
die eerstelinge uit die barbare aan Christus toebring,
o stryder wat van God gespreek het,
toe jy om die Drie-eenheid ontwil gesterf het.
Daarom het jy duidelik jou kroon ontvang, o bewonderenswaardige,
en skyn jy soos ‘n ligbaken op Godgepaste wyse in die wêreld,

Met Christus die Koning se wapenrusting van toegewydheid beklee,
is jy as oorwinnaar in die stryd bewys, o Nikitas,
daar jy soos die in alles magtige Gideon eens
die menigte vreemdelinge omvergewerp het
deur jou kragtige onverskrokkenheid.

Eer aan die Vader en aan die Seun en aan die Heilige Gees.
Doksastikon - Toon 6 – deur Theofanes
Ons het jou as ligbaken onder Martelare leer ken,
o Nikitas, stryder van Christus.
Want jy het die heerlikheid van aansien op aarde versaak,
jou vaders se goddeloosheid verag en hul gode verbrysel
en seëvieriend die barbare beskaam,
toe jy om Christus ontwil die martelaarskap van jou belydenis vervul het.
En jy het ‘n soldaat van die hemelse God geword
en doen vir ons voorbidding by die weldoener van die heelal
om Hom oor ons siele te ontferm en dit te red.

Nou en altyd en tot in ewigheid. Amen
Theotokion – Toon 6
Die Profete se stemme het die heilige Kruishout vooraf verkondig.
Daardeur is Adam van die vloek van ouds van die dood vrygemaak,
en terwyl dit vandag verhef word, verhef die skepping sy stem
en vra dit om die ryke barmhartigheid wat van God af kom.
Maar, o Meester, wat alleen onberekenbaar in barmhartigheid is,
wees ons versoening en red ons siele.

Prokimenon van die Intog – Toon 7
      Ons God is in die hemel en op aarde. Alles wat Hy gewil het, het Hy gedoen.
      (Ps. 113:11)
Vers. Met die uittog van Israel uit Egipte, van die huis van Jakob uit ‘n volk met ‘n vreemde
      taal, het Judea sy heilgdom geword, Israel sy ryksgebied. (Ps. 113:1 )

Vers. Die see het dit gesien en gevlug, die Jordaan het agteruitgewyk. (Ps. 113:3)
                                           3


Vers. Wat is dit met jou, o see, dat jy gevlug het, en jy, o Jordaan, dat jy agteruitgewyk het?
      (Ps. 113:5 )

Apostiga – Toon 6    ( Ὅλην ἀποθέμενοι)

Terwyl die Kruis verhef word,
spoor dit die hele skepping aan
om die vlekkelose lyding
van Hom wat daarop verhef is, te besing.
Want toe Hy hóm dood wat ons gedood het,
het Hy dié wat dood was weer lewend gemaak
en hulle deeglik gereinig en waardig gemaak
om burgers van die hemele te wees,
daar Hy in die oormaat van sy goedheid goedhartig is.
Laat ons ons daarom verheug,
sy naam verhef
en sy uiterse selfvernedering groot maak.

Vers 1.        Verhef die Here ons God en val neer voor die voetbank van sy voete.
               (Ps. 98:5)
Moses het jou voorafgebeeld,
toe hy sy hande omhoog strek
en die tiran Amalek op die vlug laat slaan,
o kosbare Kruis, die roem van gelowiges,
die ondersteuning van strydendes,
die sieraad van Apostels,
die voorvegter van regverdiges,
die behoud van al die heiliges.
Daarom verheug die skepping hom om jou verhef te sien,
en vier dit fees terwyl dit Christus verheerlik
wat deur jou in sy uiterste goedheid
wat van mekaar verwyderd was,
saamgevoeg het.

Vers 2.        God is ons Koning van die voortyd af, wat verlossing in die middel van
               die aarde bewerk het. (Ps. 73:12)

O al-eerbiedwaardige Kruis,
wat die Engele-ordes met vreugde eer,
daar jy vandag deur God se beslissing verhef word,
verhef jy almal wat deur die steel van die voedsel verdryf is
en tot die dood verval het.
Daarom omhels ons jou getrou met hart en lippe,
en put ons heiligmaking terwyl ons roep:
Verhef Christus ons God wat alle goedheid te bowe gaan,
en val neer voor sy Goddelike voetbank.

Eer aan die Vader en aan die Seun en aan die Heilige Gees.
Doksastikon - Toon 8
                                          4


Jy is as naamgenoot van oorwinning geopenbaar,
o aleerwaardige Martelaar Nikitas,
toe jy Christus in die arena verkondig
en Hom teenoor konings en tiranne bely het.
Hou daarom nie op om by die enige Mensliewende
om vrede vir die wêreld te bid nie,
asook vir Christusliewende heersers
en almal wat jou gedagtenis met liefde vier,
dat hulle van alle toorn verlos mag word.

Nou en altyd en tot in ewigheid. Amen
Theotokion – Toon 8
Die stem van u Profeet Moses is vervul, o God,
toe hy gesê het: Julle sal jul lewe voor julle oë opgehang sien.
Vandag word die Kruis verhef en die wêredl van dwaling bevry.
Vandag word die Opstanding van Christus vernuwe
en die eindes van aarde verheug hulle
en dra aan U, soos Dawid sê, ‘n loflied met simbale op en sê:
Laat God verlossing in die middel van die aarde bewerk,
naamlik die Kruis en Opstanding.
Daardeur het U ons gered, o Goeie en Mensliewende.
Almagtige Here, eer aan U.

Apolitikion – Toon 4       (Ταχὺ προκατάλαβε)
U martelaar, o Here, het deur sy worstelstryd
‘n kroon van onsterflikheid van U, ons God, verwerf,
want met u krag het hy die tiranne onttroon
en die kragtelose vermetelheid van demone verbreek.
Red ons siele, o Christus God, deur sy smekinge.

Apolitikion van die Fees - Toon 1
O Here, red u volk,
en seën u erfdeel;
skenk die oorwinning
aan die vromes oor hul vyande;
en deur die krag van u Kruis bewaar u gemeenskap.

Die Veranderlike vir die Mettediens
Kathisma ná die Eerste Psalmlesing – Toon 1 (Τοῦ λίθου σφραγισθέντος)
Ons vereer u Kruishout, o Mensliewende,
omdat U, die lewe van almal, daarop vasgeslaan is.
U het die Paradys vir die rower geopen
wat U met geloof genader het, o Verlosser.
En hy is die behae waardig geag toe hy U bely het:
“Dink aan my, Here.”
Aanvaar soos hom ook ons wanneer ons uitroep:
                                          5


Ons almal het gesondig;
Sien in u goedhartigheid nie op ons neer nie.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Kathisma ná die Tweede Psalmlesing
Toon 1       (Τὸν τάφον σου Σωτὴρ)
Toe U u hande aan die Kruis uitgestrek het, o Medelydende,
het U die nasies wat ver van U was
byeengebring om u goedheid te verheerlik.
Maar sien u erfenis aan
en werp deur u Kruis hulle wat teen ons vyandig is, neer.

Herhaal:     Toe U u hande aan die Kruis uitgestrek het, o Medelydende…
Kathisma ná die Derde Ode van die Kanon (wat nog vertaal moet word)
Toon 4       (Ταχὺ προκατάλαβε)

Deur behae te skep in die smarte van die vlees, o salige,
het jy tereg die Goddelike, pynlose behae in die Paradys bekom,
toe jy ‘n kroon van onsterflikheid van God ontvang het.
Daarom laat wel jy strome wonders op, o Martelaar,
vir hulle wat met liefde hul toevlug tot jou beskutting neem.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4        (Ταχὺ προκατάλαβε)

Maak gou om die vyande wat u laster
en ons bedreig, te verower,
voor ons slawe word, o Christus ons God.
Vernietig deur u Kruis hulle wat die stryd teen ons voer.
Laat hulle besef hoe sterk die geloof van die Reggelowiges is,
deur die gebede van die Theotokos,
o enig Mensliewende.

Kontakion - Toon 2         (Τὰ ἄνω ζητῶν)

Daar jy die mag van dwaling deur jou standvastigheid afgesny
en ‘n segekrans deur jou stryd bekom het,
verheug jy jou saam met die Engele,
o glorieryke Nikitas wat na oorwinning vernoem is,
en saam met hulle bid jy sonder ophou tot Christus ons God vir ons almal.

Ikos
Bring my siel kennis, reinig my hart en maak my ‘n dader van u bevele, o Heiland,
                                           6


sodat ek sterk mag wees om teen die velerlei opstandighede van my hartstogte te
oorwin, en die oorwinningsprys van onverganklikheid te ontvang,
deur die gebede van u dapper oorwinnaar Nikitas, o Mensliewende.
Want hyself het ons tydens sy gedagtenis byeengeroep
en hy bid sonder ophou vir ons almal

Sinaksarion
Op die 15de van vandeesmaand die Stryd van die Heilige Grootmartelaar Nikitas.

Verse.        Jy word verbrand, Nikitas, en word ‘n oorwinnaar,
              of om dit beter te stel, ‘n vuurdraende oorwinnaar.

              Op die 15de is Nikitas in die vuuroond gegooi.

Op dieselfde dag die Gedagtenis aan ons Heilige Vader Filotheos, die Presbiter en
Wonderdoener.

Op dieselfde dag die Gedagtenis aan Porfirios wat uit die geledere van die Akteurs
gekom het.

Op dieselfde dag die ontdekking van die relieke van die Heilige Akakios, Biskop van
Melitene.

Op dieselfde dag is die Heilige Martelaar Maximus deur die swaard vervolmaak.

Op dieselfde dag is die Heilige Twee Jongedogters deur die swaard vervolmaak.

Op dieselfde dag die ontdekking van die relieke van die Heilige Protomartelaar
Stefanus.

Ons Vader onder die Heiliges Bessarion, Aartsbiskop van Larissa wat in vrede
vervolmaak is.

Die Heilige Jerasimos, stigter van die klooster van die Heilige Drie-eenheid wat
Soerwia genoem word wat by Makrinitsa in Zagora is, wat in vrede vervolmaak is.
Die Heilige Nuwemartelaar Johannes die Kretenser wat in Nieu-Efese in ongeveer
1811 deur die swaard vervolmaak is.
Deur die gebede van u Martelare, o Christus ons God, ontferm U oor ons en red ons.
Amen.
Eksapostilarion van die Martelaar
Toon 2        (Τοῖς Μαθηταῖς συνέλθωµεν)
Soos jy deur die krag van die Kruis
die barbaarse oormoed en waansin van tiranne
op die vlug laat slaan het, o alwyse,
beëindig ook deur jou gebede, o edelmoedige Nikitas,
die opwellinge van die vlees en aanvalle van die hartstogte,
                                           7


en skenk verlossing van sondes, o oorwinnaar,
daar jy matelose vrymoedigheid by God bekom het.

Eksapostilarion – Toon 2
Die Kruis, die beskermer van die hele wêreld.
Die Kruis, die skoonheid van die Kerk.
Die Kruis, die mag van konings.
Die Kruis, die steun van gelowiges.
Die Kruis, die heerlikheid van Engele,
en die verwonding van demone.

Apostiga van die Lofpsalms – Toon 2       (Οἶκος τοῦ Ἐφραθᾶ)
Vandag word die kruis van Christus verhef,
die lewedraende boom,
waarop Hy in die vlees vasgeslaan is,
terwyl Hy almal na Hom terugroep.

Vers. Verhef die Here onse God, en buig julle neer voor die voetbank van sy voete,
      want heilig is Hy. (Ps. 98:5)
Verheug jou, Goddelike beskerming van die gelowiges,
onaanvegbare vesting,
Kruis van die Heer,
waardeur ons vanaf die aarde verhef is.

Vers. God is ons Koning van die voortyd af, wat verlossing in die middel van die
aarde bewerk het. (Ps. 73:12)
Kom, laat ons almal eendragtig
die heilbrengende boom omhels,
waarop Christus, die losprys, uitgestrek is.

Eer aan die Vader en aan die Seun en aan die Heilige Gees.
Doksastikon – Toon 6
Vandag verheug die hele wêreld hom in die stryd van die oorwinnaar,
en die Kerk van Christus, met blomme getooi,
roep jou toe, o Martelaar van Christus:
O Dienaar van Christus en vurige beskermer,
laat nie na om vir jou dienaars te bid nie.

Nou en altyd en tot in ewigheid. Amen.
Theotokion – Toon 6

Vandag bevestig die boom van die lewe
wat uit die ontoeganklike binneste van die aarde opgestaan het
die opstanding, daar Christus daarop vasgeslaan is.
En daar dit met gewyde hande verhef word,
                                          8


verkondig dit sy verheffing na die hemele.
Daardeur verkry ons, klei, ná die val na die aarde toe,
burgerskap in die hemele.
Daarom roep ons U dankbaar toe:
O Heer wat daarop verhef is en ons daardeur verhef het,
maak ons wat U besing die hemelse vreugde waardig.

Die Veranderlike van die Goddelike Liturgie

Prokimenon – Toon 7 (Ps. 63)
Die regverdige sal bly wees in die Here, en op Hom hoop.
Vers. Hoor my stem, o God, wanneer ek tot U bid; verlos my siel van die skrik van
die vyand.
Die Lesing uit die Tweede Brief van Paulus aan Timótheüs (2:1-10)
Timótheüs my seun, wees sterk deur die genade wat in Christus Jesus is; en wat jy
van my gehoor het onder baie getuies, vertrou dit toe aan getroue manne wat
bekwaam sal wees om ook ander te leer. Ly dan verdrukking soos ‘n goeie
krygsman van Jesus Christus. Niemand wat ‘n krygsman is, wikkel hom in die
werksaamhede van die lewensonderhoud nie, sodat hy die een kan behaag wat hom
vir die diens gewerf het. En verder, as iemand aan ‘n wedstryd deelneem, word hy
nie bekroon as hy nie volgens die reëls gewedywer het nie. Die landbouer wat
swaar werk, behoort eerste van die vrugte te geniet. Dink na oor wat ek sê; en mag
die Here jou insig gee in alles! Onthou dat Jesus Christus, uit die geslag van Dawid,
uit die dode opgewek is volgens my evangelie, waarin ek verdrukking ly tot die
boeie toe soos ‘n kwaaddoener; maar die woord van God is nie gebonde
nie. Daarom verdra ek alles ter wille van die uitverkorenes, sodat hulle ook die
verlossing wat in Christus Jesus is, kan verkry met die ewige heerlikheid.
Halleluja - Toon 4 (Ps. 91)
Die regverdige sal bloei soos 'n palmboom; soos 'n seder op die Libanon sal hy
groei.
Vers. Geplant in die huis van die Here, sal hulle bloei in die voorhowe van ons God.
Kommunielied: Die regverdige sal in ewige gedagtenis wees. Halleluja.
