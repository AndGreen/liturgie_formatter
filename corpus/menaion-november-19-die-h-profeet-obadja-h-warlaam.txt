                                           1


Menaion November 19 Die H. Profeet Obadja & die H. Martelaar Warlaam.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Stigiere vir die Profeet Obadja – Toon 1

Ná jy ‘n helder vat van die Gees geword het
en deur Hom verlig is, Obadja,
is jy verryk deur die allergoddelike aard van jou Profesie,
voorkennis van die toekomende en kennis van die waarheid.
Smeek ook nou dat ons siele vrede en groot barmhartigheid geskenk mag word.

Die een God word na sy aard voorgestel deur sy eienskappe en kenmerke,
en daarná het die glorieryke, eerwaardige profete
deur aanneming daaraan deel deur gemeenskap en genade,
daar die Here sy eie dienaars met sy eie glans verlig.

O salige Obadja,
daar jy by die Meester van almal staan,
jy wat met die nimmertanende lig vervul is,
die heerlikheid aanskou wat die gees en verstand te bowe gaan,
en ‘n heilige verkondiger van God se wil geword het,
smeek Hom dat ons siele vrede en groot barmhartigheid geskenk mag word.

Stigiere van die Heilige Martelaar Warlaam – Toon 4

Jy het standvastiger as ‘n standbeeld,
sterker as brons en harder as yster geword.
Want in vuur gee dit alles mee,
wanneer dit smelt en vinnig ontbind word,
oorweldig deur die mag daarvan.
Maar jou onbuigsame regterhand
het dit wonderbaarlik oorkom, o Alwyse,
waar dit brandend oor die kole uitgestrek was.

Jy het soos ‘n priester geword, o Salige,
en waar jy by God staan, het jy tot Hom genader,
nie met die bloed van ‘n ander nie, maar eerder met jou eie,
en met jou martelaarshand het jy ‘n welriekende offer gebring,
nie vir die dwaling van die demone nie,
maar vir Christus die Heiland en Meester wat tot in ewigheid heers.

Met vreugde noem ons jou priester wat offer
sowel as lam wat ge-offer word,
daar jy albei was, o Albefaamde.
Want jy het jou as al-onskuldige lam
deur die vuur van folteringe as heeloffer aan God opgedra.
                                           2


Smeek Hom dat hulle wat jou albesonge gedagtenis eer, gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

O al-onskuldige Maagd wat deur God begenadig is,
daar u ‘n ligbringende paleis en ‘n wolk van lig
van die Meester is wat uit u skoot opgekom het,
verlig ons siele en verstand
en versterk ons denke deur u voorbidding,
ná u al die hindernisse van die bedrieër vernietig het.

Of die Kruistheotokion (op Dinsdag- en Donderdagaande) – Toon 4

Toe die Maagd, u Moeder, U aan die Kruis sien hang, o Heer,
het sy gejammer en met geweeklag gesê:
“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
maar haas U om op te staan,
en wek die voorvaders saam met U op.”

Apolitikion van die profeet Obadja – Toon 2

Terwyl ons die gedagtenis van u Profeet Obadja vier,
smeek ons U deur hom,
red ons siele, o Heer.

Die Veranderlike vir die Mettediens

Kathisma van die Profeet Obadja - Toon 1

Die grote Obadja
het deur Goddelike ligstrale ‘n verligte gees bekom
en daar hy deur die Heilige Gees praat,
verkondig hy die toekomende dinge.
Laat ons hom vandag vroomgesind eer
en sy heilige gedagtenis vier wat ons harte verlig.

Eer aan die Vader en aan die Seun en aan die Heilige Gees.

Vir die Martelaar Warlaam – Toon 4

As onverskrokke soldaat van Christus,
en waaragtige, onoorwinlike segetekendraer,
die roem van stryders, o Alglorieryke,
het jy ‘n onverwelklike kroon uit die hemel bekom,
verheug jy jou en dans jy sonder ophou saam met die Engele.
                                          3


Red deur jou gebede hulle wat getrou jou heilige stryd prys.

Nou en altyd en tot in ewigheid. Amen.

Theotokion – Toon 4

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie weggaan van u nie,
want u red u dienaars altyd uit allerlei gevare.

Of die Kruistheotokion (op Woensdag- en Vrydagoggende) – Toon 4

Toe sy wat U in die laaste dae in die vlees gebaar het,
U wat uit die beginlose Vader gebore is,
aan die Kruis sien hang, o Christus,
het sy uitgeroep: “Wee my! Allergeliefde Jesus!
Hoe word U, my Seun,
wat deur die Engele as God verheerlik word,
nou uit vrye wil deur wettelose sterwelinge gekruisig?
Ek besing U, o Lankmoedige.”

Sinaksarion

Op die 19de van vandeesmaand die Gedagtenis aan die heilige Profeet Obadja.

Verse.        Obadja sou weer iets oor die toekoms meegedeel het,
              as hy nie die dood gehad het om te vrees wat weldra sou plaasvind
              nie.

              Op die 19de het Obadja die lewe verlaat.

Op dieselfde dag die Gedagtenis aan die Heilige Martelaar Warlaam

Op dieselfde dag die Gedagtenis aan die Heilige Martelaar Azes, die Wonderdoener.

Op dieselfde dag is die Heilige Honderd-en-vyftig Soldate deur die swaard
vervolmaak.

Op dieselfde dag is die Heilige Twaalf Soldate deur die swaard vervolmaak.

Op dieselfde dag die Gedagtenis aan die Heilige Martelaar Agapius.

Op dieselfde dag die gedagtenis aan die Heilige Martelaar Heliodorus van Magidus
in Pamfilië.

Op dieselfde dag die Gedagtenis aan die Heilige Martelare Anthimus, Thalleléus,
                                         4


Christoforus, Eufemia en hul kinders, en die Heilige Pancharius.

Deur hul heilige gebede, o God, ontferm U oor ons. Amen.

Die Eksapostilaria en Apostiga van die Lofpsalms uit die Oktoig.

Die res van die Mettediens en die Wegsending.
