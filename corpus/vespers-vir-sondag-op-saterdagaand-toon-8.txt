Vespers vir Sondag op Saterdagaand – Toon 8

Stigera by “Heer, ek het U aangeroep” – Toon 8

v.1   Lei my siel uit die gevangenis om u Naam in erkentenis te bely.

‘n Aandgesang
en geestesaanbidding
offer ons U, Christus,
omdat U ‘n welbehae daarin gehad het
om U oor ons te ontferm deur die Opstanding.

v.2   Die regverdiges sal op my wag totdat U my beloon.

Verheug jou, heilige Sion,
Moeder van die kerke, woning van God,
want jy het eerste die vergifnis van sonde ontvang
deur die Opstanding.

v.3   Uit die dieptes het ek U aangeroep, Here. Here, hoor my stem.

Heer, Heer, verwerp ons nie van u aangesig nie,
maar laat dit U behaag om U oor ons te ontferm deur die Opstanding.

v.4   Laat u ore let op die stem van my smeking.

Die Woord, wat vóór die eeue uit die Vader gebore is,
het in die laaste tye vlees geword
uit haar wat die huwelik nie geken het nie.
Vrywillig het Hy die Kruis tot die dood toe verduur
en die mens wat van ouds gedood is,
verlos deur sy Opstanding.

v.5   As U, Here, ongeregtighede in gedagte hou, Here, wie sal bestaan?
      Want by U is daar versoening.

Ons verheerlik, o Christus,
u Opstanding uit die dode
waardeur U Adam se geslag uit die tirannie
van die onderwêreld bevry het,
en as God aan die wêreld
die ewige lewe en u groot barmhartigheid geskenk het.

v.6   Om u Naams ontwil het ek op U gewag, Here; my siel het gewag op u
      woord, my siel het gehoop op die Here.

Eer aan U, o Christus Verlosser,
die eniggebore Seun van God,
wat aan die Kruis vasgeslaan is,
en op die derde dag uit die graf uit opgestaan het.
v.7   Vanaf die oggendwaak tot die nag, vanaf die oggendwaak, laat Israel
      op die Here vertrou.

Ons verheerlik U, o Heer,
wat die Kruis vrywillig vir ons verduur het
en ons aanbid U, o Almagtige Heiland.
Verwerp ons nie van u aangesig nie,
maar hoor ons en red ons, o Mensliewende,
deur u Opstanding.

Dogmatikon – Toon 8

Nou en altyd en tot in ewigheid. Amen.

Die Koning van die hemele
het uit liefde vir die mens op aarde verskyn
en onder mense gewoon;
want toe Hy uit die reine Maagd
vlees aangeneem het
het Hy, toe Hy dit opneem,
uit haar voortgekom.
Hy is een Seun, tweevoudig van natuur, maar nie van Persoon.
Daarom, terwyl ons Hom verkondig
as waarlik volkome God,
en volkome mens,
bely ons Christus as ons God.
Smeek Hom, o ongehude Moeder,
om Hom oor ons siele te ontferm.

Apostiga – Toon 8

v.1

U het die Kruis bestyg, o Jesus,
nadat U neergedaal het uit die hemel.
U het na die dood gekom as die onsterflike Lewe,
vir hulle wat in die duisternis was as die ware Lig,
vir hulle wat geval het as die Opstanding van almal.
Ons Verligting en ons Verlosser, eer aan U.


v.2   Die Here is koning; Hy het Hom met majesteit beklee. Die Here het
      Hom met krag beklee en omgord.

Laat ons Christus wat uit die dode opgestaan het, verheerlik.
Want die liggaam en die siel wat Hy aangeneem het,
het Hy deur die lyding van mekaar geskei.
Sy vlekkelose siel het neergedaal in die onderwêreld
en dit van sy buit beroof,
terwyl die heilige Liggaam van die Verlosser van ons siele
nie bederf in die graf geken het nie.

v.3   Want Hy het die wêreld gevestig, wat nie sal wankel nie.

Met psalms en liedere, o Christus,
verheerlik ons u Opstanding uit die dode,
waardeur U ons uit die tirannie
van die onderwêreld bevry
en ons as God die ewige lewe
en u groot barmhartigheid geskenk het.

v.4   Heiligheid pas by u huis, Here, tot in lengte van dae.

O Meester van die heelal,
onbegryplike Skepper van hemel en aarde,
deur aan die Kruis te ly,
het U vir my die bron van hartstogteloosheid geword.
Deur begrawing te aanvaar en in heerlikheid op te staan,
het U Adam deur u magtige hand saam met U opgewek.
Eer aan u Opstanding op die derde dag,
waardeur U ons die ewige lewe
en die versoening van sondes geskenk het,
as die enige Goedhartige.

Theotokion van die Apostiga – Toon 8

Nou en altyd en tot in ewigheid. Amen.

Ongehude Maagd,
wat God op onsegbare wyse in u vlees ontvang het,
Moeder van God die Allerhoogste,
neem die hulpgeroep van u dienaars aan, o al-onskuldige,
wat almal die reiniging van foute skenk.
Neem nou ons bedes aan
en smeek dat ons almal verlos word.

Opstandingsapolitikion - Toon 8

Uit die hoogte het U neergedaal, o Goedhartige,
en U het aanvaar om drie dae in die graf te bly,
om ons van ons hartstogte te bevry.
O Heer, ons Lewe en ons opstanding:
Eer aan U!

Theotokion van die Week – Toon 8

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.
