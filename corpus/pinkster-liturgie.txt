Die Veranderlike vir die Goddelike Liturgie van die H. Johannes Chrysostomos op
Pinkstersondag

Eerste Antifoon (Ps.18)

V.1   Die hemele vertel die eer van God, en die uitspansel verkondig die werk van sy
      hande.

Deur die gebede van die Theotokos, o Heiland, red ons.

V.2   Die een dag stort vir die ander 'n boodskap uit, en die een nag kondig vir die ander
      kennis aan.
V.3   Daar is geen tale of woorde, waarin hulle stemme nie gehoor word nie.
V.4   Oor die hele aarde het hulle stem uitgegaan, en tot by die eindes van die aarde
      hulle woorde.

Eer aan die Vader en aan die Seun en aan die Heilige Gees, nou en altyd en tot in
ewigheid.
Deur die gebede van die Theotokos, o Heiland, red ons.

Tweede Antifoon (Ps. 19)

V.1   Mag die Here u verhoor in die dag van verdrukking, mag die naam van die God van
      Jakob u beskerm.

Red, o goeie Trooster, ons wat tot U sing: Halleluja.

V.2   Mag Hy u hulp stuur uit die heiligdom en u ondersteun uit Sion.
V.3   Mag Hy dink aan al u offers, en u brandoffers vermeerder.

Eer aan die Vader en aan die Seun en aan die Heilige Gees, nou en altyd en tot in
ewigheid.
Eniggebore Seun en Woord van God...

Derde Antifoon (Ps. 20) – Toon 8

V.1   O Here, in u sterkte sal die koning bly wees, en in u verlossing sal hy hom verheug.

Lofwaardig is U, o Christus ons God,
wat die vissers as allerwys bewys het,
toe U die Heilige Gees op hulle neergestuur het,
en so deur hulle die wêreld in u net gevang het.
Mensliewende, eer aan U.

V.2   U het hom die wens van sy hart gegee, en die begeerte van sy lippe nie geweier
      nie.
V.3   Want U het hom tegemoet gekom met seëninge van goedheid; op sy hoof het U 'n
      kroon van kosbare juwele geplaas.
V.4   Die lewe het hy van U gevra, en U het aan hom gegee lengte van dae, tot in
      ewigheid.

Lied van die Intog
Verhef U, Here, in u sterkte; ons sal sing en psalmsing oor u magtige dade. Red, o goeie
Trooster, ons wat tot U sing: Halleluja.

Apolitikion – Toon 8

Lofwaardig is U, o Christus ons God,
wat die vissers as allerwys bewys het,
toe U die Heilige Gees op hulle neergestuur het,
en so deur hulle die wêreld in u net gevang het.
Mensliewende, eer aan U.

Kontakion – Toon 8

Toe die Allerhoogste neerdaal,
het Hy die tale verwar en die volke geskei,
maar toe Hy die vuurtonge uitdeel,
het Hy almal tot eenheid geroep,
en nou verheerlik ons eenstemmig die Alheilige Gees.

In die plek van die Trisagion

Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.
Julle almal wat in Christus gedoop is, het julle met Christus beklee. Halleluja.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Het julle met Christus beklee. Halleluja.

Met krag:

Julle almal wat in Christus gedoop is, het julle met Christus beklee. Halleluja.

Prokimenon – Toon 8 (Ps. 18)

Hulle stem het uitgegaan oor die hele aarde, en hulle woorde na die uiteindes van die
wêreld.
Vers: Die hemele vertel die eer van God, en die uitspansel verkondig die werk van sy
hande.

Die Lesing uit die Handelinge van die Apostels ( 2:1-11)

Toe die dag van die pinksterfees aangebreek het, was almal eendragtig bymekaar. En
daar kom skielik uit die hemel ‘n geluid soos ‘n geweldige rukwind, en dit het die hele huis
gevul waar hulle gesit het. Toe is deur hulle tonge gesien soos van vuur, wat hulleself
verdeel en op elkeen van hulle gaan sit. En hulle is almal vervul met die Heilige Gees en
het begin spreek in ander tale, soos die Gees aan hulle gegee het om uit te spreek. En
daar het in Jerusalem Jode gewoon, godsdienstige manne, uit elke nasie wat onder die
hemel is. En toe hierdie geluid kom, het die menigte saamgestroom en was in die war,
want elkeen het gehoor hoe hulle in sy eie taal spreek; en hulle was almal verbaas en
verwonderd en sê vir mekaar: Is almal wat daar spreek, dan nie Galiléërs nie? En hoe
hoor ons hulle, elkeen in ons eie taal waarin ons gebore is? Parthers en Meders en
Elamiete en die inwoners van Mesopotámië, Judéa en Kappadócië, Pontus en Asië, Frigië
en Pamfilië, Egipte en die streke van Líbië by Ciréne, en Romeine wat hier vertoef, Jode
en Jodegenote, Kretense en Arabiere – ons hoor hulle in ons eie taal oor die groot dade
van God spreek.

Hallelujaverse - Toon 1 (Ps. 32)

Deur die Woord van die Here is die hemele gevestig, en deur die Gees van sy mond hulle
hele leër (Ps. 32)
Vers: Die Here het uit die hemel neergekyk; Hy het al die mensekinders gesien.

Die Lesing uit die Heilige Evangelie volgens Johannes (7:37-52)

Op die laaste dag, die groot dag van die fees, het Jesus gestaan en uitgeroep en gesê: As
iemand dors het, laat hom na My toe kom en drink! Hy wat in My glo, soos die Skrif sê:
strome van lewende water sal uit sy binneste vloei. En dit het Hy gesê van die Gees wat
dié sou ontvang wat in Hom glo; want die Heilige Gees was daar nog nie, omdat Jesus
nog nie verheerlik was nie. Baie van die skare het, toe hulle die woord hoor, gesê: Hy is
waarlik die profeet. Ander het gesê: Hy is die Christus. En ander het gesê: Kom die
Christus dan uit Galiléa? Het die Skrif dan nie gesê dat die Christus uit die geslag van
Dawid kom en uit Betlehem, die dorp waar Dawid was nie? Daar het toe verdeeldheid
onder die skare gekom oor Hom. En sommige van hulle wou Hom gevange neem, maar
niemand het die hand aan Hom geslaan nie. Die dienaars kom toe by die owerpriesters en
die Fariseërs, en dié sé vir hulle: Waarom het julle Hom nie gebring nie? Die dienaars
antwoord: Nooit het 'n mens so gespreek soos hierdie mens nie. En die Fariseërs
antwoord hulle: Julle is tog nie ook mislei nie? Het iemand uit die owerstes in Hom geglo,
of uit die Fariseërs? Maar hierdie skare wat die wet nie ken nie, is vervloek! Nikodémus –
hy wat in die nag na Hom gegaan het, wat een van hulle was – sê vir hulle:Oordeel ons
wet die mens sonder om hom eers te hoor en te weet wat hy doen? Hulle antwoord en sê
vir hom: Jy is tog nie ook uit Galiléa nie? Ondersoek en sien dat daar geen profeet uit
Galiléa opgestaan het nie. Jesus het weer met hulle gespreek en gesê: Ek is die lig van
die wêreld; wie My volg, sal sekerlik nie in die duisternis wandel nie, maar sal die lig van
die lewe hê.

In die plek van “Dit is waarlik gepas” – Toon 7

U wat swanger was sonder om bederf te ken,
en vlees verleen het aan die Woord wat alles gemaak het,
o Moeder sonder ervaring van 'n man,
o Maagd Theotokos, vat van die onbevatlike,
woonplek van u onmeetlike Skepper,
ons vereer u.

Kommunielied

U goeie Gees sal my in 'n land van opregtheid lei. Halleluja, Halleluja, Halleluja.

In die plek van “Ons het die ware lig gesien”

Lofwaardig is U, o Christus ons God…
Wegsending

Mag Hy wat die Alheilige Gees in die vorm van vuurtonge vanuit die hemel op sy heilige
Dissipels en Apostels neergestuur het, Christus ons ware God...
