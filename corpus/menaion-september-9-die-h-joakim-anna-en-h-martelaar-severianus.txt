                                          1


Menaion September 9 Die H. en Regverdige Voorouers van God, Joakim en
Anna, en die H. Martelaar Severianus

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere.

Vir die Voorouers – Toon 4        (Ἔδωκας σηµείωσιν)

Kom nou, o liefhebbers van feeste,
laat ons met gesange ‘n koordans vorm en getrou feesvier,
terwyl ons die gedagtenis van die eerwaardige paar, Joakim en Anna, eer.
Want hulle het vir ons die Moeder van God, die reine Maagd, gebaar.
Daarom is hulle ook uit die tydelike oorgebring
na die blywende, ewige woning,
waar hulle smeek dat ons gered mag word.

O albesonge Theotokos,
vandag word die hele skepping met blydskap verkwik,
daar dit eendragtig die jaarlikse gedagtenis van u ouers,
Joakim die wonderbare en Anna, feestelik vier.
Want hulle het vreugde verskaf,
toe hulle u teen alle verwagtinge laat ontspruit het,
u wat die lig en voeder van ons lewe uitgestraal het.

Vandag jubel Anna, spring op in die gees,
en verheug haar met blydskap,
omdat sy haar verlange om ‘n kind te baar,
waarna sy so lank uitgesien het, verwesenlik het,
want sy het die Goddelike vrug van die belofte en seën laat ontspruit,
die al-onskuldige Maria,
wat ons God gebaar
en die son laat skyn het op hulle wat in duisternis sluimer.

Stigiere van die Heilige Martelaar – Toon 4     (Ἔδωκας σηµείωσιν)

Om Christus ontwil met swepe afgeransel, o al-befaamde,
aan ‘n balk gehang en met jou vlees wat hard met skrapers gekrap is,
het jy, o wyse, nie die Here van almal verloën,
toe jy beveel is om offers aan afgode te bring nie,
maar het jy deur jou smarte
die swakheid en verganklikheid van die afgode weerlê
en ‘n metgesel van die Engele geword.

As gevangene meegevoer, o Salige,
en terwyl jy jou op jou wonde beroem,
het jy die toeskouers gesmeek om jou weg na te volg,
met die oog op die hemelse beloninge,
wat baie blydskap en vreugde verleen, synde onverganklik,
                                          2


en wat hulle wat Christus dien as erfgename vir ewig ontvang.

Hoewel jou kakebeen met klippe vergruis,
jou sye met die plat kant van die swaard geslaan,
jou keel en voete met ‘n baie groot klip platgedruk is
en jou gewrigte op rowwe wyse uit lit geruk is,
het jy waarlik die draak se kop getref
met die edelheid van jou lankmoedigheid,
waaroor die bose folteringe nie in staat was om die oorhand te kry nie.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 5        deur Efraim van Karia

O salige paar, julle is bo alle ouers verhef,
omdat julle haar wat hoër as die hele skepping is, laat ontspruit het
Waarlik salig is jy, Joakim, om die Vader van so ‘n kind genoem te word.
Salig is jou skoot, Anna, omdat dit die Moeder van ons lewe laat ontspruit het.
Salig is jou borste, omdat jy haar gesoog het
wat met melk Hom gevoed het wat alles wat asem het, voed.
Ons vra julle, allersaliges, om Hom te smeek
dat Hy Hom oor ons siele mag ontferm.

Apostiga – Toon 1     (Τῶν οὐρανίων ταγµάτων)

Joakim en Anna vier fees
omdat hulle die enige Theotokos,
die aanvang van ons verlossing, gebaar het.
Saam met hulle vier ook ons vandag fees
en noem ons haar, die reine Maagd, salig,
sy wat uit daardie wortel van Isai is.

Vers.        Hoor, o dogter, en kyk, en neig u oor, en vergeet u volk, en die huis
             van u vader en die Koning sal u skoonheid begeer. (Ps. 44:11)

Die God-omvattende Maagd en reine Theotokos,
die roem van profete en dogter van Dawid,
word vandag gebore uit Joakim en die verstandige Anna
en deur haar geboortegewing
keer sy die vloek van Adam wat oor ons was, om.

Vers.        Die rykes van die volk sal U om u guns smeek. (Ps. 44:13)

Die voorheen onvrugbare land baar die vrugbare grond.
En vanuit ‘n onvrugbare skoot lewer sy ‘n heilige vrug
en voed sy dit met melk.
O ontsagwekkende wonder!
Die voedster van ons lewe,
wat die hemesle brood in haar skoot ontvang het,
                                          3


word aan ‘n bors gesoog.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

Hulle wat uit onvrugbare lendene
‘n heilige staf, die Theotokos, laat ontspruit het,
uit wie die verlossing vir die wêreld, Christus ons God, opgekom het,
die heilige jukpaar, die heilige tweetal, Joakim en Anna,
wat na hemelse tabernakels oorgebring is
saam met hul hoogonbvlekte dogter, die Maagd,
doen ‘n koordans saam met Engele,
terwyl hulle voorbidding vir die wêreld doen.
Ons wat op reggelowige wyse byeengekom het,
besing hulle en sê vir hulle:
Julle wat deur die diensmaagd van God en alreine Maria
as die voorouers van Christus bekend staan,
bid vir ons siele.

Apolitikion van die Heiliges – Toon 2

Terwyl ons die gedagtenis van u regverdige Voorouers,
die Voorouers van God vier, o Heer,
smeek ons u deur hulle:
Red ons siele.

Apolitikion van die Fees – Toon 4

U geboorte, o Theotokos, het vreugde aan die hele wêreld geopenbaar,
want uit u het die Son van Geregtigheid, Christus ons God, opgekom.
Hy het die vloek losgemaak en die seën gegee.
En ná hy ‘n einde aan die dood gemaak het,
het Hy ons die ewige lewe gegee.

Die Veranderlike vir die Mettediens

Kathisma ná die Eerste Psalmlesing – Toon 1 (Τοῦ λίθου σφραγισθέντος)

Ná u op sonderlike wyse uit ‘n onvrugbare se barensweë gebore is,
het u bo-natuurlik uit maagdelike lendene geboorte geskenk.
Want ná u as skone spruit geopenbaar is,
het u lewe vir die wêreld laat blom.
Daarom roep die hemelkragte u toe, o Theotokos:
Eer aan u wat nou te voorskyn kom, o eerwaardige.
Eer aan u maagdelikheid.
Eer aan u swangerskap, enig al-onbevlekte.
                                         4


Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:     Ná u op sonderlike wyse uit ‘n onvrugbare se barensweë gebore is…

Kathisma ná die Tweede Psalmlesing – Toon 5          (Τὸν συνάναρχον Λόγον)

Al die hemele verheug hulle nou,
die mensegeslag vier saam met hulle fees
en die Profete is op mistieke wyse saam met hulle bly,
want haar wat hulle in die geslagte van ouds
in toekomsbeelde vooruitgesien het,
die braambos, kruik en staf,
wolk, poort, troon en grote berg,
word vandag gebore.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal:      Al die hemele verheug hulle nou…

Kathisma van die Martelaar, ná die Derde Ode van die Kanon (wat nog vertaal moet
word)
Toon 1      (Τὸν τάφον σου Σωτὴρ)

Met manmoedigheid van siel bewapen, o Godgesinde,
het jy jou aan allerlei folteringe oorgegee,
brandend met liefde vir die Meester, o alsalige.
Daarom het jy die waansin van die tiranne weerlê
en die onverganklike oorwinningskroon van God ontvang.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Van die Fees – Toon 5     (Τὸν συνάναρχον Λόγον)

Joakim en Anna vier fees,
want hulle het tereg genade in God gevind
en as vrug die tempel wat God ontvang, gebaar,
die reine Maagd en Moeder van God,
die eniggeseënde wat altyd bid
dat ons siele gered mag word.

Kontakion – Toon 2 (Τὰ ἄνω ζητῶν)

Anna verheug haar nou,
daar sy van die bande van haar onvrugbaarheid verlos is,
en sy voed die al-onbevlekte,
en sy roep almal byeen om Hom te besing
wat uit haar skoot aan sterwelinge die enige Moeder geskenk het
                                          5


wat sonder ervaring van ‘n man is.

Ikos

Sy wat deur gebed verlos is van die bande van haar voormalige onvrugbaarheid,
nooi ons uit om die wonder saam met haar te vier,
en om geskenke op te dra aan haar wat gebore is,
terwyl ons met verlange smeekbedes voor haar bring,
wat die maagde eens haastig voorafgegaan het,
terwyl hul koordanse vorm en uitroep:
“Kyk, die herstel van alles het gekom.
Kyk, Adam is bevry, omdat Anna ‘n vrug laat ontspruit het,
die enige Moeder wat geen ervaring van ‘n man het nie.”

Sinaksarion

Op die 9de van vandeesmaand die sinaksis van die Regverdige Joakim en Anna.

Verse.        Verheug jou saam met jou eggenoot, Joakim,
              daar julle saam sielevreugde vir die skepping gebaar het.

              Die 9de het die sinaksis van die Moder van God se ouers gevind.

Op dieselfde dag is die Heilige Martelaar Severianus vervolmaak toe hy met ‘n klip
aan sy voete in die lug aan ‘n muur gehang is.

Op dieselfde dag die Gedagtenis aan ons Heilige Vader Theofanes die Belyer,
wat voor die tyd van Diocletianus die askese beoefen het.

Op dieselfde dag is die Heilige Chariton deur die swaard vervolmaak.

Die Gedagtenis aan die Derde Ekumensie Sinode van die tweehonderd Heilige
Vaders wat tydens die bewind van Keiser Theodosius die Jongere in Efese
byeengebring is en wat die goddelose Nestorius onttroon het.

Deur die gebede van u Heiliges, o God, ontferm U oor ons. Amen.

Eksapostilarion van die Voorouers van God - Toon 3 (Ἐπεσκέψατο ἡµᾶς)

Sy wat die vloek van Eva opgehef het,
word nou uit die bejaarde onvrugbares, Joakim en Anna, gebore.
Laat ons, die gelowiges, soos gepas
haar saam met die Engele met gesange loof.

Eksapostilarion van die Martelaar – Toon 2     (Γυναῖκες ἀκουτίσθητε)

O alsalige Severianus
jy het as die leermeester van die veertig Martelare bekend gestaan
wat hulle so dapper in die meer gedra het.
Dink altyd saam met hulle, o glorieryke,
                                          6


aan hulle wat jou ligdraende gedagtenis vier
en jou met liefde eer,
o oorwinnaar en Martelaar van Christus.

Eksapostilarion van die Fees – Toon 2

O Adam, word nuutgemaak,
en jy, o Eva, word verheerlik.
O Profete, dans saam met Apostels en Regverdiges.
Die gemeenskaplike vreugde van Engele en mense,
die Theotokos, word vandag gebore
uit die regverdige Joachim en Anna.

Apostiga van die Lofpsalms – Toon 2      (Οἶκος τοῦ Ἐφραθᾶ)

Dank sy aan die Verlosser en beskermer van almal,
wat op onsegbare wyse
sy welbehae bewys het aan die onvrugbare
om teen alle hoop geboorte te skenk aan die Theotokos.

Vers.        Hoor, o dogter, en kyk, en neig u oor, en vergeet u volk, en die huis
             van u vader en die Koning sal u skoonheid begeer. (Ps. 44:11)

Kom laat ons sonder ophou die Theotokos Maria verheerlik,
wat uit Dawid en Juda ontspring het,
haar uit wie die verlossing kom.

Vers.        Die rykes van die volk sal U om u guns smeek. (Ps. 44:13)

Vandag word die Maagd, die ligdraende poort,
op roemvolle en sonderlinge wyse
uit die Anna gebore.
O volke en stamme, spring van vreugde.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2        (Σήµερον ὁ Χριστὸς ἐν Βηθλεὲµ)

Vandag het die al-onskuldige reine uit die onvrugbare voortgekom.
Vandag verheug die heelal hom tydens haar geboorte,
Adam word van sy boeie verlos
en Eva is van die vloek bevry.
Al die hemele jubel en die mensdom word vrede geskenk.
En ons sing lof en roep uit:
Eer aan God in die hoogste hemele en vrede op aarde,
in die mense ‘n welbehae.

Die res van die Mettediens en die Wegsending.
                                           7


Die Veranderlike vir die Goddelike Liturgie

Eerste Antifoon

v.1    O Here, dink aan Dawid, en aan al sy sagmoedigheid (Ps. 131:1)

       Deur die gebede van die Theotokos, o Heiland, red ons.

v.2    Kyk, ons het daarvan gehoor in Efrata, ons het dit gevind in die velde van die
       woud. (Ps. 131:6)
v.3    Heerlike dinge word van u gesê, o stad van God. (Ps. 86:3)
v.4    God is in haar midde, en sy sal nie wankel nie. God sal haar vroeg in die
       oggend help. (Ps. 45:6)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Deur die gebede van die Theotokos, o Heiland, red ons.

Tweede Antifoon

v.1    Die Here het in waarheid aan Dawid gesweer, en Hy sal dit nie tersyde stel
       nie. (Ps. 131:11)

       Red, o Seun van God, wat wonderbaar is in die heiliges, ons wat tot U
       sing: Halleluja.

v.2    Van die vrug van jou binneste sal ek laat sit op jou troon. (Ps. 131:11)
v.3    Daar sal Ek vir Dawid ‘n horing laat uitspruit; Ek het vir my gesalfde ‘n lamp
       toeberei. (Ps. 131:17)
v. 4   Want die Here het Sion uitgekies, Hy het dit as ‘n woonplek vir Hom gekies.
       (Ps. 131:13)

Derde Antifoon – Toon 4

v.1    Dit is my rusplek tot in ewigheid. Hier sal ek woon, want ek het haar uitgekies.
       (Ps. 131:14)

U geboorte, o Theotokos, het vreugde aan die hele wêreld geopenbaar,
want uit u het die Son van Geregtigheid, Christus ons God, opgekom.
Hy het die vloek losgemaak en die seën gegee.
En ná hy ‘n einde aan die dood gemaak het,
het Hy ons die ewige lewe gegee.

V.2    Die strome van die rivier maak die Godstad bly. Die Allerhoogste het sy
       tabernakel geheilig (Ps. 45:5)
v.3    Heilig is u tempel, wonderbaar in geregtigheid. (Ps. 64:5-6)

Lied van die Intog
                                           8


Kom laat ons aanbid en neerval voor Christus. Red, o Seun van God, wat
wonderbaar is in die heiliges, ons wat tot U sing: Halleluja.


Prokimenon – Toon 4.
Wonderbaar is God in sy heiliges, die God van Israel.

Vers. Loof God in die Kerke, die Here uit die bronne van Israel.

Die Lesing van uit die Brief van Paulus aan die Galasiërs (4:22-27)
Broeders, daar is geskrywe dat Abraham twee seuns gehad het, een uit die slavin en
een uit die vrye. Maar dieen uit die slavin is gebore na die vlees, en die ander een uit
die vrye deur die belofte. Dit is sinnebeelde, want dié vroue staan vir twee verbonde:
een, van die berg Sinai afkostig, wat vir die slawerny kinders baar – dit is Hagar;
want Hagar staan vir die berg Sinai in Arabië en kom ooreen met die teenwoordige
Jerusalem en is met haar kinders aam in die slawerny. Maar Jeruslaem daarbo is
vry; en dit is die moeder van ons almal. Want daar is geskrywe: Verbly jou,
onvrugbare wat nie baar nie; breek uit en roep, jy wat geen barensnood het nie, want
die kinders van die eensame is meer as van haar wat 'n man het

Halleluja (3x) – Toon 4

Die regverdiges het geroep en die Here het hulle gehoor.

Vers. Baie is die verdukkinge van die regverdiges, maar uit uit hulle almal sal die
      Here hulle red.

Die Lesing uit die Evangelie volgens Lukas (8:16-21)

En die Here het gesê: Niemand steek 'n lamp op en maak dit met iets toe of sit dit
onder 'n bed nie; maar hy sit dit op 'n staander, sodat die wat inkom, die lig kan sien.
Want daar is niks verborge wat nie openbaar sal word nie, of weggesteek wat nie
bekend sal word en in die lig sal kom nie. Pas dan op hoe julle hoor; want elkeen wat
het, aan hom sal gegee word; en elkeen wat nie het nie, van hom sal weggeneem
word ook wat hy dink dat hy het. En Sy moeder en broers het na Hom gekom, en
weens die skare kon hulle Hom nie bereik nie. Toe bring hulle Hom die boodskap en
sê: U moeder en U broers staan buite en wil U sien. Maar Hy antwoord en sê vir
hulle: My moeder en My broers is die wat die woord van God hoor en dit doen.

In plaas van “Dit is waarlik gepas...” - Toon 8

Maagdelikheid pas nie by moeders nie,
en moederskap is aan maagde vreemd;
in u, o Theotokos, is aan beide 'n plek gegee.
Daarom noem al die stamme van die aarde
u onophoudelik salig.

Kommunielied
                                           9


Ek sal die beker van heil opneem en die naam van die Here aanroep. Halleluja. (Ps.
115:3)

Of: O regverdiges jubel in die Here. 'n Loflied betaam die opregtes. Halleluja.
