                                          1


Menaion Oktober 29 Die H. Martelares Anastasia van Rome & ons H. Vader
Abramius

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere van die Heiliges.

Toon 4

Jy het die folteringe van jou liggaam
en die verwydering van jou borste en hande baie dapper verduur,
asook die trek van jou tande, die skroei van jou sye,
die afkap van jou voete en die onregverdige dood.
Daarom het jy die oorwinningskrone ontvang
en woon jy in die hemelse bruidsale,
o veelstrydende Anastasía.

O alonbevlekte bruid van Christus,
albefaamde Anastasía,
jy is as kleinood van maagdelikheid en geslote Paradys geopenbaar,
‘n heilige wygeskenk, ‘n Goddelike heiligdom en besielde beeld,
‘n voorbeeld van hulle wat askese beoefen en sieraad van Martelare,
‘n fontein wat strome van genesinge laat opwel
vir hulle wat jou gedagtenis vier.

Kom almal, laat ons met ywer
die veelstrydende Anastasía besing,
die sieraad van martelare, die uitverkore blom onder Maagde,
die grootste tooisel van die Heiliges,
die roem van Rome,
die baie behaaglike en onberispelike offer aan God,
die grondslag van reggelowigheid,
wat so duidelik as martelaar gestry het.

Vir die Heilige Abramius – Toon 8

O salige Godgesinde Abramius,
in die gees het jy ‘n navolger van Abraham
en vreemdeling vir jou vaderland geword,
het jy die begeertes van die vlees verloën,
en waar jy jou liggaam in ‘n beknopte kamertjie toegesluit het,
het jy jou gees na die hemel laat opvaar,
waar jy kennelik jou burgerskap bekom het.

O Heilige Vader Abramius,
daar jy ‘n siel bekom het soos dié van Abraham,
wie se naam jy gedra het,
het jy beproewinge verduur,
is jy deur geloof in God versterk,
                                            2


en deur liefde met God verenig,
het jy die land van die Belofte beërwe,
is jy met die glans van die deugde getooi.
Daarom vier ons jou gedagtenis met vreugde.

O Heilige Vader Abramius,
deur Goddelike ingewing
het jy haar wat aaklig deur die liste van die slang verlei is
en tot die afgrond van vernietiging verval het, opgetrek,
en haar as verloste by God laat staan.
Almal wat die Heer wat alle goedheid te bowe gaan, reggelowig verheerlik,
was oor haar bekering verbaas.

Eer aan die Vader en aan die Seun en aan die Heilie Gees, nou en altyd en tot in
ewigheid. Amen.

Theotokion – Toon 8

Hoe sou ek die genade besing
en die groot voorsienigheid wat u daagliks teenoor my,
u onwaardige dienaar, bewys?
Hoe sou ek u goedheid uitdruk
en u waarlik vindingryke leiding?
Beskerm u my dan ook nou en altyd
en verlos my in lewe en sterwe van alle kwaad, o Eerwaardige.

Of die Kruistheotokion (op Dinsdag- en Donderdagaande) – Toon 8

“O die sonderlinge wonder!
O die nuwe misterie!
O die verskriklike onderneming!”
het die Maagd wat U op ontsagwekkende wyse sonder weë gebaar het, gesê,
toe sy U aan die Kruis tussen twee rowers sien hang.
Sy het geween en uitgeroep: “Wee my, allergeliefde Kind!
Hoe het ‘n aaklige, ondankbare volk U aan ‘n Kruis vasgeslaan?”

Apolitikion van die H. Anastasía – Toon 4

O Jesus, u lam roep met 'n groot stem:
“My bruidegom, ek verlang na U, en soekend na U stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.”
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.

Apolitikion van die H. Abramius – Toon 8

In jou, o Vader, is die beeld van God waarlik bewaar,
                                           3


want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o Regverdige Vader Abramius,
is jou gees verheug saam met die Engele.

Die Veranderlike vir die Mettediens

Kathisma van die H. Anastasía – Toon 1

Van kleins af het jy jou aan God gewy, o Heilige Anastasía,
en ná jy die hartstogte deur selfbeheersing van die vlees gedood het,
het jy jou na die luisterryke hoogte van martelaarskap gehaas,
het jy regmatig gestry
en deur die krag van die Gees
die draak in die duistere afgrond gewerp.

Eer aan die Vader en aan die Seun en aan die Heilige Gees.

Van die H. Abramius – Toon 1

In navolging van Abraham van ouds,
o Godgesinde alsalige Vader Abramius,
het jy jou in gehoorsaamheid aan ons God
wat jou geroep het,
van jou familie na die vlees verwyder.
Toe het jy askese beoefen
en jou siel helderer as die son se strale gemaak.

Nou en altyd en tot in ewigheid. Amen.

Theotokion – Toon 1

Ons besing u, o Maagd,
die braambos wat Moses gesien het nie uitbrand nie,
die berg van God, die heilige wolk,
die onbesoedelde tabernakel,
die tafel wat vir God aanvaarbaar is,
die paleis van die verhewe Koning,
en die verligte ondeurganklike poort.

Of die Kruistheotokion (op Woensdag- en Vrydagoggende) – Toon 1

“Ek besing u Kruis, ek vereer u lyding,
ek verheerlik ook u goedheid, my Kind;
want uit vrye wil het U ‘n allerskandelike dood verduur.
Wat is die vreemde en huiweringwekkende diepte
van u onseglike heilsbestel?”
het u Moeder U toegeroep.
                                         4


Kontakion van die H. Martelares Anastasía – Toon 3

Deur die waters van maagdelikheid gereinig,
en deur die bloed van martelaarskap gewas,
o heilige Anastasía,
skenk jy genesing van siektes
aan hulle wat in nood verkeer
en verlossing aan hulle wat jou van harte nader.
Want Christus wat ewige genade laat opwel, gee jou krag.

Kontakion van die Heilige Abramius – Toon 3

Soos ‘n engel in die vlees het jy op aarde verskyn,
en deur askese te beoefen,
is jy soos ‘n boom by die water van selfbeheersing geplant;
na jy goed gegroei het,
het jy deur die vloed van jou trane die smet weggewas.
Daarom is jy, Abramius, as ‘n vat van die Goddelike Gees bewys.

Ikos

Deur die verganklike te veronagsaam, het jy die onverganklikheid ontvang;
en daar jy van kleins af reinheid liefgehad het, o wyse,
het jy die behaaglike genietinge van die liggaam gehaat.
Daarom het jy die bruidskamer en die wêreld ontvlug
asook die roem van jou eggenoot,
en het jy jou ouers die rug toegekeer,
daar jy na die liefde van die enige God verlang het, o wyse Vader,
en Hom waarlik met heel jou siel en verstand liefgehad het.
Daarom is jy, Abramius, as ‘n vat van die Goddelike Gees bewys.

Sinaksarion

Op die 29ste van vandeesmaand die Gedagtenis aan die Heilige en Regverdige
Martelares Anastasía van Rome.

Verse.        Die Martelares Anastasía, spruit van Rome,
              het haar onthoofding met moed van hart verduur.

              Op die 29ste het Anastasía die skerpe swaard verduur.

Op dieselfde dag die Gedagtenis aan ons Heilige Vader Abramius en Maria sy
kleinniggie.

Op dieselfde dag die Gedagtenis aan die Heilige Martelaar Kyrillos.

Op dieselfde dag is die Heilige Sawwas die Bevelvoerder vervolmaak,
toe hy van albei kante deurboor is.
                                           5


Op dieselfde dag die Gedagtenis aan ons Heilige Moeder Anna, wie se naam na
Eufemianus verander is.

Op dieselfde dag die Gedagtenis aan die Heilige Martelares Melitene.

Deur hul heilige gebede, o God, ontferm U oor ons. Amen.

Eksapostilarion van die Heilige Martelares Anastasía – Toon 3

Jy is as roem van hulle wat in afsondering leef
en sieraad van Martelare bewys, Anastasía,
deur in maagdeligheid askese te beoefen
en dapper vir die liefde van Christus te stry.

Eksapostilarion van die Heilige Abramius – Toon 2

Soos jy, o Heilige Goddraende Abramius,
deur ons God en Verlosser,
‘n skare goddeloses van die dwaling van ‘n bose gees verlos het,
asook haar wat lank vantevore in die afgrond van verderf verval het,
red ook deur jou gebede
ons wat jou eerwaardige gedagtenis met liefde vier
van die vele versoekinge, verdukkinge en gevare.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

U is bewys as Paradys wat God openbaar,
o onbevlekte Theotokos,
daar die Heer, die boom van die lewe, in u was
Wanneer ons daarvan eet, sterf ons nimmermeer,
maar leef ons almal deur u die voortrefliker lewe.
deur die wapen van die Kruis te dra,
die afvallige tiran te oorwin
en u te besing, o Maagd.

Vir die Apostiga van die Lofpsalms, die stigiere uit die Oktoig.

Die res van die Mettediens en die Wegsending.
