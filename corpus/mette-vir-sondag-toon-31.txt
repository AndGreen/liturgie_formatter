                                     1


Oktoig Mette vir Sondae Toon 3

Opstandingsapolitikion - Toon 3

Laat die hemele bly wees
en die aarde juig,
Want die Here het mag met sy arm getoon.
Deur sy dood het Hy die dood vertrap
en die eersgeborene uit die dode geword.
Uit die buik van die doderyk het Hy ons gered
en aan die wêreld
sy groot barmhartigheid geskenk.

Theotokion van die Week - Toon 3

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.

Eerste Katismagesang:

Christus is uit die dode opgewek,
die eersteling van die ontslapenes.
Die Eersgeborene van die skepping en Skepper van alles wat ontstaan het,
het in Homself die bedorwe natuur van ons geslag nuutgemaak.
O dood, jy heers nie langer nie,
want die Meester van alles het jou mag vernietig.

Eer aan die Vader en aan die Seun en aan die Heilige Gees.

Toe U die dood in die vlees gesmaak het, Here,
het U die bitterheid van die dood deur u Opstanding weggeneem
en die mens daarteen gesterk
deur die nederlaag van die vloek van ouds ongedaan te maak.
Beskermer van ons lewe, Here, eer aan U!

Nou en altyd en tot in ewigheid. Amen.

Verwonderd deur die skoonheid van u maagdelikheid
en die uitnemende luister van u reinheid,
het Gabriël tot u geroep, o Theotokos:
Watter loflied is gepas om aan u te bring?
Wat sal ek u noem? Ek huiwer en is in die war.
Daarom, soos ek beveel is, roep ek tot u:
Verheug u, o Begenadigde!

Tweede Katismagesang:
                                      2



Verwonderd oor u onveranderlike Godheid en u vrywillige lyding, Heer,
het die doderyk geweekla:
“Ek sidder voor die standvastigheid van u liggaam wat nie vergaan het nie.
Ek sien die Onsigbare, wat op mistieke wyse die stryd teen my voer;
en daarom roep hulle wat ek vashou uit:
‘Eer, o Christus, aan u Opstanding!’”

Eer aan die Vader en aan die Seun en aan die Heilige Gees.

Die onbegryplikheid van u kruisiging
en die onverklaarbaarheid van u verrysenis,
skryf ons, die gelowiges, toe aan God;
‘n onuitspreeklike geheimenis,
want vandag is die dood en die doderyk beroof,
maar is die mensegeslag met onbederflikheid beklee.
En daarom roep ons dankbaar uit:
“Eer, o Christus, aan u Opstanding!”

Nou en altyd en tot in ewigheid. Amen.

U het op mistieke wyse die Onbegryplike en Onomskryfbare,
een in wese met die Vader en die Gees, in u skoot omvat, o Moeder van God;
en ons erken dat een onvermengde werking van die Drie-eenheid
deur u bevalling in die wêreld verheerlik word.
En daarom roep ons u dankbaar toe:
“Verheug u, begenadigde.”

Hipakoi Toon 3

Die stralende Engel wat deur sy verskyning skrik verwek
en deur sy woorde verkwik,
het vir die Mirredraagsters gesê:
“Waarom soek julle die lewende in ‘n graf?
Hy het opgestaan en die grafte leeggemaak.
Ken die verandering van verganklikheid, ken die onveranderlike.
Sê tot God: ‘Hoe ontsagwekkend is u werke!
Want U het die mensegeslag gered.’”

Anabatmi Toon 3
Eerste Antifoon:

U het die gevangenskap van Sion in Babilon weggeneem;
Trek ook my uit die hartstogte na die lewe, o Woord.

Hulle wat in die Suide saai met trane deur God geïnspireer,
sal met vreugde gerwe van ewige lewe oes.

Eer aan die Vader en aan die Seun en aan die Heilige Gees. Nou en altyd en
tot in ewigheid. Amen.
                                      3


Deur die Heilige Gees kom alle goeie gawes,
want Hy straal met die Vader en die Seun.
In Hom leef en beweeg alle dinge.

Tweede Antifoon:

As die Here nie die huis van deugde bou nie,
swoeg ons tevergeefs.
Terwyl Hy die siel beskerm, plunder niemand ons stad nie.

Waar daar vrug van die skoot is, behoort die heiliges altyd deur die Gees as
aangenome kinders aan U, o Christus, soos aan die Vader.

Eer aan die Vader en aan die Seun en aan die Heilige Gees. Nou en altyd en
tot in ewigheid. Amen.

In die Heilige Gees word alle heiligheid en wysheid gesien;
want Hy gee bestaan aan die hele skepping.
Laat ons Hom aanbid soos die Vader en die Seun,
want Hy is God.

Derde Antifoon:

Salig is hulle wat die Here vrees; hulle sal die weë van sy gebooie bewandel;
want hulle sal veelsoortige vrugte van die lewe eet.

Wees bly, Opperherder,
wanneer U u nakomelinge om u tafel sien wat takke vol goeie werke dra.

Eer aan die Vader en aan die Seun en aan die Heilige Gees. Nou en altyd en
tot in ewigheid. Amen.

In die Heilige Gees is al die rykdom van die heerlikheid;
van Hom af kom genade en lewe vir heel die skepping;
want Hy word besing saam met die Vader en die Woord.

Prokimenon – Toon 3

Sê onder die nasies dat die Here koning is, want Hy het die wêreld gevestig
wat nie sal wankel nie.
Vers: Sing tot die Here ’n nuwe lied.

Laat alles wat asem het die Here loof (3) Die voorgeskrewe oggendevangelie.

Daarna,

Nou dat ons Christus se opstanding aanskou het…Psalm 50
en wat daarop volg.

Die Kanon van die Opstanding in Toon 3 ens. moet nog vertaal word
                                         4


Kontakion – Toon 3

Vandag het U opgestaan uit die graf, o Barmhartige,
en ons uit die poorte van die dood uitgelei.
Vandag dans Adam en Eva is bly.
Saam met hulle besing onophoudelik
die Profete en Patriarge
die goddelike mag van u heerskappy.

Ikos – Toon 3

Laat hemel en aarde vandag dans
en laat hulle Christus ons God eenstemmig besing,
want Hy het die geboeides uit die grafte laat opstaan.
Die hele skepping is saam bly
en bied gepaste liedere aan die Skepper van die heelal en ons Verlosser.
Vandag het Hy as Leweskenker die sterwelinge uit die Doderyk getrek
en verhef Hy hulle saam met Hom na die hemele.
Hy slinger die selfverheffing van die vyand na benede
en vermorsel die poorte van die Doderyk
deur die goddelike krag van sy mag.

Eksapostilaria (sien Byvoegsel)

Verse by die Lofpsalms: Toon3
Laat alles wat asem het die Here loof.
Loof die Here uit die hemele,
loof Hom in die hoogste hemele.
U kom toe 'n lied, o God.
Loof Hom, al sy Engele.
Loof Hom, al sy Magte.
U kom toe 'n lied, o God.


Om 'n vonnis wat opgeskrywe is, aan hulle te voltrek; hierdie eer sal daar vir
al sy heiliges wees.


Kom, alle nasies, erken die krag van die vreeswekkende misterie;
want Christus ons Heiland, die Woord in die begin,
is om ons ontwil gekruisig en uit eie wil begrawe
en het uit die dode opgestaan, om die heelal te red.
Laat ons Hom aanbid.


Loof God in sy heiliges; loof Hom in die uitspansel van sy krag.


Hulle wat oor U wag gehou het, het al die wonders vertel, Here,
maar deur hul regterhande met geskenke te vul,
wou die dwase Sanhedrin u Opstanding verberg
                                        5


wat die wêreld verheerlik.
Ontferm U oor ons.


Loof Hom oor sy magtige dade; loof Hom na die volheid van sy grootheid.


Alles is met vreugde vervul
toe dit die bewys van u Opstanding ontvang.
Want Maria Magdalena het na die graf gekom,
en ‘n engel gevind wat sit op steen,
stralend in skitterende klere, wat sê:
“Waarom soek julle die lewende onder die dooies?
Hy is nie hier nie, maar is opgewek, soos Hy gesê het,
En gaan julle vooruit na Galilea.”


Loof Hom met basuingeklank, loof Hom met harp en siter.


In u lig, o mensliewende Meester,
sal ons die lig sien.
Want U het uit die dode opgestaan
en verlossing aan die mensegeslag geskenk,
sodat die hele skepping U wat alleen sonder sonde is, mag verheerlik.
Ontferm U oor ons.


Loof Hom met tamboeryn en koordans, loof Hom met snarespel en fluit.


As oggendlied, Here, het die Mirredraagsters U hul trane gebied.
Want met welriekende speserye het hulle na u graf gekom,
gretig om u vlekkelose Liggaam te salf.
‘n Engel wat op die steen sit, het vir hulle die goeie tyding gegee:
“Waarom soek julle die lewende onder die dooies?
Want Hy het die dood vertrap en as God opgestaan,
en skenk almal sy groot barmhartigheid.”

Loof Hom met welluidende simbale, loof Hom met simbale van blydskap. Laat
alles wat asem het die Here loof.


‘n Stralende engel by u lewegewende graf
het vir die Mirredraagsters gesê:
“Die Verlosser het die grafte leeggemaak,
Hy het die doderyk geskud
en op die derde dag opgestaan
as enige God en Almagtige.”

Staan op, o Here, my God; hef u hand omhoog, en vergeet die armes nie vir
altyd.
                                      6




Op die eerste dag van die week
het Maria Magdalena na die graf gekom en U gesoek.
Toe sy U nie vind nie, het sy geweekla en in droefheid uitgeroep:
“Wee my, my Verlosser,
hoe is U, die Koning van almal gesteel?”
Maar twee lewebringende engele het van binne die graf uitgeroep:
“Waarom ween jy, vrou?”
“Ek ween”, het sy gesê,
“want hulle het my Here van die graf geneem
en ek weet nie waar hulle Hom neergelê het nie.”
Maar toe sy omdraai en U sien, het sy dadelik uitgeroep:
 “My Here en my God, eer aan U.”

U wil ek bely, o Here, met my hele hart en al u wonders vertel.

Die Hebreërs het die Lewe in die graf toegesluit;
maar die Rower het die Paradys van genoeë met sy tong geopen toe hy
uitroep en sê:
“Hy wat om my ontwil saam met my gekruisig is,
is saam met my aan die kruishout gehang,
en Hy het aan my verskyn op die troon
waar Hy saam met die Vader sit,
want Hy is Christus ons God,
wat oor groot barmartigheid beskik.”

Eer aan die Vader en aan die Seun en aan die Heilige Gees

Oggend-Evangelievers (sien Byvoegsel)

Nou en altyd en tot in ewigheid. Amen.

U is hooggeseënd, o Maagd Theotokos,
want deur Hom wat uit u vlees aangeneem het,
is die doderyk gevange geneem,
Adam teruggeroep, die vloek gedood, Eva bevry, die dood gedood,
en is ons lewend gemaak.
Daarom roep ons lofprysend uit:
“Geseënd is U, Christus ons God,
wat daarin ‘n welbehae gehad het, eer aan U!”

Die Groot Doksologie en daarna die troparion:

Vandag het daar verlossing vir die wêreld gekom.
Laat ons sing tot Hom wat opgestaan het uit die graf,
die Leidsman van ons lewe.
Want na Hy die dood deur die dood vernietig het,
het Hy ons die oorwinning gegee
en die groot barmhartigheid.
                                       7


Byvoegsel

Eksapostilaria - Toon 2

1.

Laat ons saam met die Dissipels na die berg in Galilea gaan en Christus in
die geloof aanskou wanneer Hy sê dat Hy gesag in die hemel en op aarde
ontvang het. Laat ons leer hoe Hy hulle onderrig om al die nasies te doop in
die Naam van die Vader en van die Seun en van die Heilige Gees, en dat Hy
saam met die ingewydenes is tot aan die voleinding, soos hy belowe het.

Theotokion

U was saam met die dissipels verheug, o Maagd Theotokos, want U het
Christus gesien nadat Hy op die derde dag opgestaan het uit die graf, soos
Hy voorspel het. Hy het aan hulle verskyn, hulle onderrig en voortreflike dinge
openbaar en hulle beveel om te doop in die naam van die Vader en die Seun
en die Heilige Gees, dat ons mag glo in sy verrysenis en u mag verheerlik, o
Maagd.

2.

Toe die mirredraagsters sien dat die klip weggerol is, het hulle hul verheug;
want hulle het ‘n jong man in die graf sien sit, en hy het vir hulle gesê: “Kyk
Christus is opgewek. Sê vir Petrus en die dissipels: ‘Haas julle na die berg in
Galilea; daar sal Hy gesien word, soos Hy vooruit aan sy vriende gesê het.’”

Theotokion

‘n Engel het voor u ontvangenis, o Christus, vir die Maagd die “Verheug u”
gebring, en ‘n engel het die steen van u graf weggerol. Want die een het in
plaas van droefheid simbole van onuitspreeklike vreugde gebring, terwyl die
ander, in plaas van die dood, U as die voorsiener van die lewe verkondig en
verheerlik het, deur die vroue en ingewydenes van u opstanding te vertel.

3.

Laat niemand twyfel dat Christus opgewek is nie, want Hy het aan Maria
verskyn, en daarna is Hy duidelik gesien deur hulle wat uit die stad
weggegaan het. En Hy is deur die elf ingewydenes gesien waar hulle aan
tafel was. Nadat Hy hulle uitgestuur het om te doop, is Hy opgeneem in die
hemele waarvandaan Hy neergedaal het, terwyl Hy hul verkondiging met ‘n
menigte tekens bevestig.

Theotokion

O son wat vandag, ná U die doderyk beroof en die dood vernietig het, soos ‘n
bruidegom uit ‘n bruidsvertrek opgekom het uit die graf, stuur, deur die
gebede van haar wat U gebaar het, u lig oor ons, lig wat ons harte en siele
                                       8


verlig, lig wat ons almal daartoe bring om op die paaie van u bevele en die
weë van vrede te wandel.
4.

Laat ons die manne aanskou wat stralend met deugde in die lewebrengende
graf in stralende klere aan die die mirredraagsters verskyn waar hulle hul blik
na die aarde wend. Laat ons leer van die verrysenis van Hom wat oor die
hemel heers, en laat ons ons saam met Petrus na die Lewe in die graf haas.
Laat ons ons verwonder oor wat daar gebeur het en daar bly om Christus te
aanskou.

Theotokion

Toe U “Verheug julle” sê, Here, het U die droefheid van die voorvaders
omskep, deur in die plek daarvan die vreugde van u opstanding in die wereld
te bring. Stuur daarom, o Gewer van lewe, deur haar wat U gebaar het, die lig
wat ons harte verlig, die lig van u medelye, sodat ons mag roep: “O
Mensliewende Godmens, eer aan u verrysenis.”

5.

Christus, die lewe en die weg, het na sy opstanding uit die dode gereis saam
met Kleopas en Lukas, deur wie Hy ook herken is toe Hy die brood in
Emmaüs breek. Hul siele en harte het juis gebrand toe Hy met hulle op weg
gepraat het en dit wat Hy verduur het deur die Skrifte uitgelê het. Laat ons
saam met hulle roep: “Hy is opgewek en Hy het aan Petrus verskyn!”

Theotokion

Ek besing u onmeetlike barmhartigheid, o my Skepper, want U het Uself
ontledig om U met die verswakte menslike natuur te beklee en dit te red. En
hoewel U God is, het U U verwerdig om uit die reine diensmaagd van God
soos ek gebore te word, en tot die doderyk neer te daal, omdat U my wou red,
deur die gebede van haar wat U gebaar het, o Almedelydende Meester.

6.

U het getoon dat U van nature mens is, o Heiland, toe U na u opstanding uit
die graf voedsel genuttig het. U het in hul midde gestaan en hul geleer om
bekering te verkondig. En dadelik is U na u hemelse Vader opgeneem, en het
U aan u dissipels beloof dat U die Trooster sou stuur. O Bo- Goddelike
Godmens, eer aan u verrysenis!

Theotokion

Die Skepper van die Skepping en God van die heelal, het menslike vlees uit u
vlekkelose bloed aangeneem, o Alheilige Maagd. Want Hy het die hele
verdorwe natuur nuutgemaak, deur dit ná u geboortegewing soos voor u
geboortegewing te laat. Daarom prys ons u almal met geloof en roep:
“Verheug u, Meesteres van die wêreld.”
                                       9




7.

Toe Maria sê dat hulle die Here weggeneem het, het Simon Petrus en die
ander ingewydene van Christus, wat Hy liefgehad het, hul na die graf gehaas.
Die twee het gehardloop en die doeke gevind wat op hul eie binne lê en die
doek wat om sy hoof was eenkant, afsonderlik. Daarom het hulle stilgebly
totdat hulle Christus gesien het.

Theotokion

Groot en paradoksale dinge het U ter wille van my bewerk, o my Christus, wat
groot van barmhartigheid is. Want U is op onverklaarbare wyse uit ‘n
maagdelike jonkvrou gebore en het die Kruis aanvaar en na U die dood
verduur het, het U weer in heerlikheid opgestaan en ons natuur van die dood
bevry. Eer aan u heerlikheid, o Christus, eer aan u mag.

8.

Toe sy twee engele in die graf sien, was Maria met ontsetting vervul, en
omdat sy Christus nie herken het nie, het sy Hom ondervra asof Hy ‘n tuinier
was: “Meneer, waar het u die liggaam van my Jesus gesit?” Maar toe sy deur
sy stem te hoor, begryp dat hierdie man Hy, die Verlosser, is, hoor sy: “Raak
my nie aan nie, maar sê vir my broeders dat ek weggaan na die Vader.”

Theotokion

Op onuitspreeklike wyse het u, o Maagd, een van die Drie-eenheid gebaar,
tweevoudig van natuur, en tweevoudig in energie, maar een in sy persoon.
Pleit daarom altyd by Hom vir hulle wat u met geloof vereer, dat hulle uit al die
aanslae van die vyand verlos mag word. Want ons neem nou almal ons
toevlug tot u, o Meesteres Theotokos.

9.

Die deure was gesluit, o Meester, toe U binnegaan. U het die Apostels met
die Heilige Gees vervul deur in vrede op hulle te blaas. Aan hulle het U ook
gesê om sondes te bind en los te maak. En na agt dae het U u sy en hande
aan Thomas getoon, saam met wie ons roep: “U is Here en God.”

Theotokion

Toe u u Seun sien nadat Hy op die derde dag uit die graf opgestaan het, o
Bruid van God en Alheilige Maagd, het u al u beproewinge opsy gesit wat u
as moeder op uself geneem het toe u Hom sien ly het, en met vreugde vervul,
vereer en besing u Hom saam met sy dissipels. Red hulle daarom wat u as
Theotokos verkondig.
                                      10


10.

Met die oog op ‘n vangs was Thomas saam met die seuns van Sebedeüs en
Nataniël en Petrus, asook twee ander, eens op die see van Tiberias. Op
Christus se bevel het hulle hul nette aan die regterkant laat sak, en ‘n menigte
visse getrek. Toe Petrus Hom herken, het hy na Hom geswem. Dit was die
derde keer dat Hy aan hulle verskyn het, en Hy het hulle brood en vis op die
kole getoon.

Theotokion

O Maagd, smeek die Here wat op die derde dag uit die graf opgestaan het ten
behoewe van hulle wat u besing en met liefde salig noem. Want ons almal het
u as heilbringende toevlug en middelares by Hom. Want ons is u erfdeel en u
dienaars, o Theotokos, en ons hou almal ons oë gerig op u hulp.

11.

Na sy Goddelike Verrysenis, het die Here drie maal vir Petrus gevra: “Het jy
my lief?” en hom as opperherder oor sy skape gestel. Toe hy hom wat Jesus
liefgehad het sien volg, het hy die Meester gevra: “En wat van hom?” En Hy
het gesê: “As ek wil dat hy bly totdat Ek weer kom, wat gaan dit jou aan, liewe
Petrus?”

Theotokion

O vreeswekkende misterie! O paradoksale wonder! Deur die dood is die dood
heeltemal uitgewis. Wie sal u nie besing en wie sal u opstanding nie vereer, o
Woord, asook die Theotokos wat u rein in die vlees gebaar het nie? Deur haar
gebede, verlos ons almal van die hel.

Evangelie-Gesange

Vers by die Eerste Evangelielesing: Toon 1

Die Here het op die berg aan sy dissipels verskyn
waar hulle gekom het vir sy Verheffing vanaf die aarde,
en ná hulle Hom aanbid het
en onderrig is oor die mag oor alle dinge wat gegee is,
is hulle na die hele ondermaanse uitgestuur,
om sy opstanding uit die dode
en sy terugkeer na die hemele te verkondig.
Aan hulle het Hy wat nie lieg nie
ook belowe om ewig by hulle te wees,
Christus ons God en die Verlosser van ons siele.

Vers by die Tweede Evangelielesing: Toon 2

Die vroue om Maria,
wat met speserye genader het,
                                       11


en onseker was oor hoe hulle wat hulle wou doen, sou regkry,
het die steen gesien wat verwyder is,
en ook die heilige jong man wat die onrus in hul harte laat bedaar het.
Want hy het gesê:
“Jesus die Here is opgewek.
Verkondig daarom sy boodskap aan die dissipels,
dat hulle hulle na Galilea moet haas,
en daar sal julle Hom wat opgestaan het uit die dode,
as Gewer van Lewe en Here sien.

Vers by Derde Evangelielesing: Toon 3a

Toe Maria Magdalena die blye boodskap van die Verlosser se opstanding uit
die dode en sy verskyning verkondig,
is die wantrouige dissipels oor die hardheid van hul harte verwyt.
Maar toe hulle met tekens en wonders bewapen is,
is hulle uitgestuur om te preek.
U, o Heer, is opgeneem na die Vader, die bron van lig,
en hulle het die woord oral verkondig,
en deur die wonders is hulle geglo.
Ons wat deur hulle verlig is,
verheerlik u opstanding uit die dode, mensliewende Heer.

Vers by die Vierde Evangelielesing: Toon 4

Dit was baie vroeg in die môre
toe die vroue by u graf kom, o Christus,
maar die liggaam waarna hulle verlang het,
is nie gevind nie.
Toe het hulle wat in blink klere daar staan
vir hulle in hul verleentheid gesê:
“Waarom soek julle die lewende onder die dooies?
Hy is opgewek, soos Hy voorsê het.
Waarom onthou julle nie sy woorde nie?”
Deur hulle oortuig, het hulle verkondig wat deur hulle gesien is.
Maar hul goeie tyding het na onsin gelyk,
want so traag van begrip was die dissipels toe nog.
Maar Petrus het gehardloop en toe hy sien,
het hy teenoor homself u wonders verheerlik.

Vers by Vyfde Evangelielesing: Toon 5

O, hoe wys is u oordele, o Christus!
Hoe het U Petrus deur die grafklere alleen u opstanding laat begryp?
Hoe praat U met Lukas en Kleopas waar U hulle vergesel,
sonder om Uself daardeur onmiddellik te openbaar?
Daarom word U verkwalik dat U die enigste vreemdeling in Jerusalem is,
wat nie weet van die raadsbeluite wat daar voltrek is nie.
Maar U wat alles tot voordeel van u skepsel bestuur,
het die profesieë aangaande U onthul
                                     12


en Uself aan hulle bekend gemaak toe U die brood seën.
Selfs voor dit het hulle harte gebrand om U te ken.
En aan die dissipels wat bymekaar was,
het hulle u opstanding nou duidelik verkondig.
Ontferm U daardeur oor ons.

Vers by die Sesde Evangelielesing: Toon 6

U is die ware vrede, o Christus,
vir die volk van God,
U wat ná u verrysenis die dissipels u vrede gegee het,
waardeur U hulle laat skrik het
toe hulle dink dat hulle ‘n gees sien.
Maar U het hul sielsverwarring laat bedaar
deur hulle u hande en voete te toon.
Maar toe hulle steeds wantrouig was,
het U tydens die nuttiging van voedsel
en die herinnering aan u leerstellinge
hul verstand geopen om die Skrif te verstaan.
En na U hulle van die Vader se belofte verseker
en hulle geseën het,
het U na die hemele heengegaan.
Daarom aanbid ons U saam met hulle, Here, eer aan U.

Vers by die Sewende Evangelielesing: Toon 7

Kyk, dit is donker en vroeg in die oggend.
Waarom staan jy by die graf, Maria,
met soveel duisternis in jou gemoed?
Waarom vra jy waar Jesus neergelê is?
Aanskou hoe die dissipels dit eens is,
hoe hulle uit die doeke en die doek wat oor sy hoof was,
die opstanding afgelei het
en die Skrif hieroor onthou het.
Met hulle en deur hulle glo ook ons
en besing ons U, o Christus, die Leweskenkende.

Vers by die Agste Evangelielesing: Toon 8

Die warm trane van Maria is nie vergeefs gestort nie,
want kyk, sy is waardig geag om die onderrigtende engele te hoor
en om U te sien, o Jesus.
Maar steeds bedink sy in haar swakheid aardse dinge,
daarom word sy ook verbied om U aan te raak, o Christus.
Maar nietemin word sy as boodskapper na die dissipels gestuur, vir wie sy die
goeie tyding vertel
en u opgang na u Vader se erfenis aankondig.
Maak ook ons saam met haar u verskyning waardig, o Meester en Heer.
                                      13


Vers by die Negende Evangelielesing: Toon 5


Toe dit aand was op die Sabbat, het U, soos in die laaste tye, aan u vriende
verskyn, o Christus,
en bevestig U die wonder van u opstanding uit die dode
deur die wonder van u binnekoms deur geslote deure.
U het die dissipels met vreugde vervul,
hulle die Heilige Gees geskenk
en hulle die gesag van die vergifnis van sondes toebedeel,
en ook het U gegee dat Thomas nie deur die vloedgolf van ongeloof
oorweldig word nie.
Skenk daarom ook aan ons die ware kennis
en die vergifnis van oortredinge, o goedhartige Here.

Vers by die Tiende Evangeliegesang: Toon 6

Na u neerdaling na die onderwêreld
en u Opstanding uit die dode,
was die dissipels, soos verwag kon word,
mismoedig oor u afwesigheid, o Christus,
en het hulle na hul werk teruggekeer;
na hul bote en nette,
maar daar was geen vangs nie.
Maar U, o Verlosser, die Meester van almal,
het verskyn en hulle beveel om hul nette aan die regterkant uit te gooi;
die woord is dadelik in daad omskep,
en daar was ‘n groot menigte visse
en ‘n ongewone maaltyd gereed op land;
daar u dissipels dit destyds genuttig het,
maak ook ons nou waardig
om dit geestelik te geniet,
mensliewende Heer.

Vers by die Elfde Evangliegesang: Toon 8

Toe U Uself ná u Opstanding aan u dissipels openbaar het, o Verlosser,
het U die voeding van die skape vir Petrus gegee,
as beloning vir sy liefde,
en hom gevra om hulle met sorg op te pas.
Daarom het U ook gesê:
 “As jy my liefhet, Petrus, pas my lammers op,
pas my skape op.”
En hy het dadelik sy tere liefde getoon deur oor die ander dissipel navraag te
doen.
Deur hul gebede, o Christus, bewaar u kudde van die wolwe wat dit skade
aandoen.
14
