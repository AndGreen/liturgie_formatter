                                            1


Menaion Oktober 21 Ons H. Vader Hilarion die Grote
Die Veranderlike vir die Vesperdiens
By “Heer, ek het U aangeroep…” sing ons die volgende stigiere.
Toon 4       (Ὁ ἐξ ὑψίστου κληθεὶς)
Toe die liefde vir God jou wat blymoedig van siel en hart is, wond,
en jou oortuig om deur heilige geestesverheffinge teen die wêreld se gedruis op te
staan,
het jy, gewapen met die krag van die Kruis,
vir die geveg teen die demone uitgetrek, o Alsalige,
en ‘n segekrans gevleg,
en nou woon jy in die luister van die Heiliges.
Vra saam met hulle om verligting, vrede en verlossing van oortredinge vir ons.

O bewonderenswaardige, Heilige Vader Hilarion,
deur die ligstrale van jou wonders
lei jy op wonderbare wyse die ondermaanse na die lig,
en vertrooi jy die diepste duisternis van siektes.
Daarom erken ons jou as ‘n tweede son,
‘n grondvesting van monnike
en gids van hulle wat deur die Goddelike Gees gered word,
en nou vier ons jou glansende, heilbrengende gedagtenis,
en ontvang ons deur jou bevryding van ons oortredinge.

Deur selfbeheersing het jy die hartstogte van die liggaam
onderwerp aan die redelikheid van die siel, o Heilige Vader,
en getooi met die vlerke van hartstogteloosheid,
het jy die genade ontvang om deur die Gees mense se krankhede te genees,
bose geeste te verdryf en hulle te red wat jou nader.
Daarom noem die monnikekore jou salig,
o bewonderenswaardige, wyse Hilarion,
en eer die hele skepping jou worstelinge.

Eer aan die Vader en aan die Seun en aan die Heilige Gees.

Doksastikon – Toon 2       deur Anatolius

Daar jy van jou jeug af ‘n strewe na volmaaktheid gehad het,
het jy jou aan Christus se juk onderwerp, o Hilarion,
en die Heilige Antonius se lewenswyse nagevolg,
en toe jy deur ‘n gelyke mate van deug soos hy geword het,
het jy die vlees wat soos ‘n vul opspring, laat wegkwyn,
aangesien dit aan die siel onderwerp moes word,
en het jy die weg van askese voltooi.
Maar, o allersalige, wonderdoenende en Goddraende Vader,
vra om versoening en groot barmhartigheid
vir hulle wat jou gedagtenis met liefde vier.
                                          2


Nou en altyd en tot in ewigheid. Amen.

Toon 2        (Ὅτε, ἐκ τοῦ ξύλου σε)

Daar ek, ellendige, my hele lewe op die kwade verspil het,
is ek nou waarlik verlate en van alle goeie dade verstoke, o Reine,
en – wee my!- terwyl ek die dood sien nader, o Goeie,
vrees ek die regbank van u Seun en God.
Red my daarvan, o Maagd,
bekeer voor daardie sielenood
en red my, o Meesteres.

Of die Kruistheotokion (op Dinsdag- en Donderdaande)

Toon 2        (Ὅτε, ἐκ τοῦ ξύλου σε)

Die vurige kool wat die beroemde Jesaja vroeër gesien het,
het deur die beslissing van die Vader wat Hom voortgebring het,
uit ‘n Moeder wat geen ervaring van ‘n man het nie, vlees geword,
en ná Hy gebore is, is Hy wat die sondes van die wêreld wegneem,
uit vrye wil as onskuldige Lam geslag.
Daarom, toe die Ooilam en Maagd Hom aan die Kruis sien,
is sy met die swaard van droefheid gewond.

Apostiga – stigiere uit die Oktoig.

Eer aan die Vader en aan die Seun en aan die Heilige Gees.

Doksastikon – Toon 8

Vervul met die Heilige Gees, o Heilige Hilarion,
het jy die demone se voornemens vernietig,
want met die Kruis bewapen en daardeur bemoedig,
het jy alle siektes deur net ‘n woord genees,
sowel die hartstogte van die siel as alle swakheid van die vlees.
Deur sy smekinge, o Christus, laat u vrede ook op ons neerdaal,
daar U mensliewend is.

Nou en altyd en tot in ewigheid. Amen.

Theotokion – Toon 8         (Οἱ Μάρτυρές σου)

Ek is die onvrugbare boom van die Goddelike woord, o Al-onskuldige,
wat geensins die heilbrengende vrug dra nie,
en ek vrees dat ek afgekap mag word,
dat ek dalk in die onblusbare vuur gegooi mag word.
Daarom smeek ek u: Red my daarvan,
deur my vrugdraend vir u Seun te maak,
deur u bemiddeling, o Onbevlekte.
                                           3



Of die Kruistheotokion (op Dinsdag- en Donderdagaande)

Toon 8       Οἱ Μάρτυρές σου

“Ek kan dit nie verduur, my Kind,
om te sien hoe U wat die ontwaking aan amal gee,
aan ‘n Kruishout ontslaap nie,
sodat U Goddelike, heilbrengende ontwaking kan gee
aan hulle wat destyds as gevolg van die oortreding met die vrug
in ‘n verderflike slaap ontslaap het,”
het die Maagd, wat ons verheerlik, met geweeklag gesê.

Apolitikion – Toon 8

Met die strome van jou trane het jy die onvrugbare woestyn bewerk,
en deur jou sugte uit die diepte het jy jou arbeid honderdvoudig vrug laat dra.
So het jy, ons Heilige Vader Hilarion, 'n ster geword
wat die wêreld deur jou wonders verlig.
Bid tot Christus ons God dat ons siele gered mag word.

Die Veranderlike vir die Mettediens

Kathisma van die Heilige Hilarion, ná die Derde Ode van die Kanon (wat nog vertaal
moet word)
Toon 8       (Τὴν Σοφίαν)
Jy het die deugsame lewe van die Heilige Antonius geestelik nagevolg,
die Here se Kruis op jou skouers geneem,
al die sorge van die lewe versaak
en deur die doding van die hartstogte in die Gees gelewe.
Daarom het jy deur die genade van die Gees
die skepping met sonderlinge wonders vervul, o Heilige.
Ons Vader Hilarion, bid tot Christus ons God
dat Hy vergewing van oortredinge mag skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Theotokion – Toon 8         (Τὴν Σοφίαν)
Laat ons die hemelse poort en ark,
die alheilige berg, die wolk van lig, die hemelse leer,
die geestelike Paradys, die bevryding van Eva,
die groot skat van die hele wêreld besing;
want verlossing vir die wêreld
en vergewing van die oortredinge van ouds is in haar bewerk;
daarom roep ons tot haar:
“Bid u Seun en God om vergewing van oortredinge te skenk
                                          4


aan almal wat u alheilige bevalling vroom vereer.”

Of die Kruistheotokion (op Woensdag- en Vrydagoggende)

Toon 8        (Τὴν Σοφίαν)

Toe die al-onskuldige Moeder die Verlosser aan die Kruishout sien,
het sy met trane geweekla, haar bitterlik uitgespreek
en met beklemming van hart haar hare getrek
en tot Hom uitgeroep:
“My sondelose Seun en Heer,
hoe slaan die allerwettelose Hebreërvolk U wederregtelik aan die Kruis?
Hoe verduur U gewilliglik die asyn,
die deurboring van u sy,
die gal en – o wee! – die spykers, o Lankmoedige?
Maar eer aan u Goddelike lyding, o Heiland.”

Kontakion van die Heilige Hilarion – Toon 3    (Ἡ Παρθένος)

Vandag kom ons bymekaar en loof jou met gesange
as nimmertanende ster van die noëtiese Son.
Want jy het in die duisternis van onkunde geskyn, Hilarion,
en almal na die Goddelike hoogte verhef wat roep:
“Verheug jou, o Vader, grondslag van die Askete.”

Ikos

Daar jy Christus se Goddelike gebooie bemin
en die genieting van die vlees en die wêreld gehaat het,
het jy met ywer tot Hom genader,
en ‘n ster geword wat al die eindes van die aarde
met die glans van die Gees verlig.
Daarom val ek neer en smeek jou:
Verlig ook die oë van my siel, om jou worstelinge te besing,
wat jy op aarde ter wille van die toekomende lewe getoon het.
Terwyl jy dit nou geniet, dink aan hulle wat uitroep:
Verheug jou, o Vader, grondslag van die Askete.”

Sinaksarion

Op die 21ste van vandeesmaand die Gedagtenis aan ons Heilige Vader Hilarion die
Grote.

Verse.        Ná jy met trane en smarte hieronder gesaai het,
              maai nou met vreugde daarbowe, Hilarion.

              Op die 21ste het Hilarion oplaas ontslaap.

Op dieselfde dag die Gedagtenis aan die Heilige Martelare Gaius, Dasius en
Zoticus.
                                          5



Op dieselfde dag die Gedagtenis aan die Heilige nuutverskene Martelare Andreas,
Stefanus, Paulus en Petrus.

Op dieselfde dag die Gedagtenis aan die Heilige Martelares Theodota, en Sokrates,
die Presbiter.

Op dieselfde dag is die Heilige Martelaar Eukrates deur die swaard vervolmaak.

Deur hul heilige gebede, o God, ontferm U oor ons. Amen.

Eksapostilarion – Toon 3          (Ὁ οὐρανὸν τοῖς ἄστροις)

Daar Hy wat die gedagtes van almal ken, Vader,
jou blymoedigheid en groot suiwerheid van gees gesien het,
het Hy jou, die roem van Monnike,
as ligbaken vir die wêreld aangetoon.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3        (Ὁ οὐρανὸν τοῖς ἄστροις)

Daar u die Skepper van die wêreld
en Meester van die Engele gebaar het, o Maagd,
smeek Hom om u smekelinge
deelgenote van die regterkant te maak.

Lofpsalms

Ons maak voorsiening vir 4 verse, en sing 3 stigiere, waarvan die eerste herhaal
word.

Vir die Heilige Hilarion – Toon 6 (Ὅλην ἀποθέµενοι)

Altyd volkome aan die Here toegewy,
het jy van jou jeug af die vlees deur inoefening in die deugde gedood
en die oog van jou siel deur helder kontemplasie vleuels gegee.
Daar jy ontvanklik vir die Goddelike vrygewigheid geword het,
het jy ryk aan genadegawes van genesing en wonders geword,
terwyl jy aan almal wat behoeftig was ryke gawes uitdeel
en met vrymoedigheid vir ons siele bid.

Herhaal:     Altyd volkome aan die Here toegewy…

Daar jy die verligting van die drie-sonnige glans ontvang het,
het jy soos ‘n waarneembare son, Heilige Hilarion,
die eindes van die aarde deurtrek,
en oor almal die strale van jou wonders uitgestrooi.
Daarom het hulle wat jou weldade deelagtig was,
                                          6


wat jou genesinge geniet
en deur jou leringe die vrug van verlossing dra,
jou as heilige en deur God geïnspireerde Profeet en wonderdoener verkondig.

Deur genade het jy die genot van die lewe en alle sigbare dinge oorwin
en na die geestelike, onwankelbare oorgegaan, o Heilige,
waar jy met skerpheid van gees rein met die enige reine verkeer het,
en met reinheid van siel het jy soos ‘n engel geleef,
ook al is jy met die stoflike waargeneem.
En waar jy nou by Christus, die Meester van almal staan,
bid met vrymoedigheid vir ons siele.

Eer aan die Vader en aan die Seun en aan die Heilige Gees.

Toon 2

Daar Christus jou blymoedigheid en reinheid van lewe,
jou sagmoedigheid en stilte gesien het, o Vader,
het Hy sy woning in jou gemaak
en so het jy ‘n woning van God geword.
En daarom woon jy saam met die Engele in die hemele, o salige.

Nou en altyd en tot in ewigheid. Amen.

Theotokion – Toon 2         (Ὅτε ἐκ τοῦ ξυλου σε)

Ek is heeltemal vervul met verderflike luste,
met allerhande kwaad;
van my jeug af is ek, ellendige, heeltemal onheilig,
en tot in my ouderdom is ek vol slegte gewoontes.
Maar u wat op onsegbare wyse Hom gebaar het
wat die sondes van die wêreld wegneem,
smeek Hom om my die vergewing van my oortredinge te skenk.

Of die Kruistheotokion (op Dinsdag- en Donderdagaande) - Toon 2

Toe sy wat geen ervaring van die huwelik het nie, o Jesus,
sien hoe U aan ‘n Kruishout opgehang word,
het sy geweekla en gesê:
“O allerdierbare Kind, waarom het U my wat U gebaar het, alleen agtergelaat,
o ontoeganklike lig van die Vader wat sonder begin is?
Haas U en word verheerlik,
sodat hulle wat u Goddelike lyding verheerlik,
Goddelike heerlikheid mag bereik.

Die Groot Doksologie

Apostiga: die stigiere uit die Oktoig

Eer aan die Vader en aan die Seun en aan die Heilige Gees.
                                           7



Doksastikon – Toon 8

Ons, die menigte Monnike,
eer jou, ons Vader Hilarion, as ons Leermeester.
Want deur jou het ons geleer om die waarlik reguit weg te bewandel.
Salig is jy, daar jy Christus gedien
en oor die mag van die vyand getriomfeer het,
o metgesel van die Engele,
wat met die Heiliges en Regverdiges verkeer.
Bid saam met hulle tot die Heer,
dat Hy Hom oor ons siele mag ontferm.

Nou en altyd en tot in ewigheid. Amen.

Theotokion – Toon 8         (Οἱ Μάρτυρές σου)

My gedagtes is onrein, my lippe bedrieglik
en my dade heeltemal besoedel.
en wat staan my te doen?
Hoe kan ek die Regter tegemoetgaan?
O Meesteres en Maagd, smeek u Seun, Skepper en Heer,
dat Hy my gees sal aanvaar waar ek my bekeer,
daar Hy die enige goedhartige is.

Of die Kruistheotkion – Toon 8     (Οἱ Μάρτυρές σου)

Toe die Alreine U uit vrye wil aan ‘n Kruis sien hang,
het sy u mag begryp,
is sy deur droefheid aangegryp
en het sy jammerend tot U uitgeroep, o Christus:
“Gee my ‘n woord, o my Seun,
gaan my, u diensmaagd, nie stilswygend verby nie,
o Woord van God.”

Die res van die Mettediens en die Wegsending.
