Die Veranderlike vir die Goddelike Liturgie van die H. Johannes Chrysostomos vir
Universele Verheffing van die kosbare en lewendmakende Kruis

Eerste Antifoon – Toon twee

v.1   O God, my God, hoor my, waarom het U my verlaat? Ver van my verlossing is die
      woorde van my oortredinge. (Ps. 21:2)

Deur die gebede van die Theotokos, o Heiland, red ons.

v.2   O my God, ek sal bedags roep, maar U sal nie hoor nie, ook snags en dit word nie
      vir my dwaasheid nie. (Ps. 21:3)
v3.   Almal wat my sien het my bespot, met hulle lippe het hulle gepraat en die kop
      geskud. (Ps. 21:8)
v.4   Baie stiere het my omsingel, vet bulle het my omring.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Deur die gebede van die Theotokos, o Heiland, red ons.

Tweede Antifoon – Toon twee

v.1   Waarom, o God, het U tot aan die einde verstoot, het u toorn gewoed teen die
      skape van u weide? (Ps. 73:1)

Red, o Seun van God, wat in die vlees gekruisig is, ons wat tot U sing: Halleluja.

v.2   Dink aan u vergadering wat U in die voortyd verwerf het. (Ps. 73:2)
v.3   U het die staf van u erfdeel verlos, hierdie berg Sion waarop U gewoon het. (Ps.
      73:3)
v.4   God is ons Koning van die voortyd af, wat verlossing in die middel van die aarde
      bewerk het. (Ps. 73:12)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
Eniggebore Seun en Woord van God...

Derde Antifoon – Toon 1

v.1   Die Here is Koning, laat die volke toornig word. Dit is Hy wat op die Gérubs sit, laat
      die aarde wankel (Ps. 98:1)

O Here, red u volk,
en seën u erfdeel;
skenk die oorwinning
aan die vromes oor hul vyande;
en deur die krag van u Kruis bewaar u gemeenskap.

v.2   Die Here is groot in Sion, en Hy is verhewe bo al die volke. (Ps. 98:2)
v.3   Laat hulle u groot naam met dankbaarheid bely, want dit is Ontsagwekkend en
      heilig. (Ps. 98:3)
Die Lied van die Intog

Verhef die Here onse God, en buig julle neer voor die voetbank van sy voete, want heilig is
Hy.
Red, o Seun van God, wat in die vlees gekruisig is, ons wat tot U sing: Halleluja.

Apolitikion van die Fees – Toon 1

O Here, red u volk….,

Kontakion – Toon 4

Uit vrye wil verhef op die Kruis,
skenk u barmhartighede, o Christus God,
aan die nuwe gemeenskap wat u naam dra.
Verbly u volk deur u krag
en skenk hul die oorwinning oor hul vyande.
Mag hul U as bondgenoot hê
'n wapen van vrede
'n onoorwinlike segeteken.

In die plek van die Trisagion

Ons vereer u Kruis, o Meester, en u heilige Opstanding verheerlik ons.
Ons vereer u Kruis, o Meester, en u heilige Opstanding verheerlik ons.
Ons vereer u Kruis, o Meester, en u heilige Opstanding verheerlik ons.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.
En u heilige Opstanding verheerlik ons.

Ons vereer u Kruis, o Meester, en u heilige Opstanding verheerlik ons.

Prokimenon – Toon 7

Verhef die Here onse God, en buig julle neer voor die voetbank van sy voete, want heilig is Hy.
(Ps. 98:5)
Die Here is Koning, laat die volke woed. (Ps. 98:1)

Die Lesing uit die Eerste Brief van Paulus aan die Korinthiërs (1:18-24).

Broeders, die woord van die Kruis is wel dwaasheid vir die wat verlore gaan, maar vir ons
wat gered word, is dit die krag van God; want daar is geskrywe: Ek sal die wysheid van die
wyse mense vernietig en die verstand van die verstandige mense tot niet maak. Waar bly
die wyse? Waar bly die skrifgeleerde? Waar die redetwister van hierdie eeu? Het God nie
die wysheid van hierdie wêreld dwaas gemaak nie? Want aangesien in die wysheid van
God die wêreld deur die wysheid God nie geken het nie, het dit God behaag om deur die
dwaasheid van die prediking die wat glo, te red; want die Jode vra 'n teken en die Grieke
soek wysheid, maar ons verkondig Christus wat gekruisig is, 'n struikelblok vir die Jode en
dwaasheid vir die Grieke; maar vir die wat geroep is, Jode sowel as Grieke: Christus, die
krag van God en die wysheid van God.
Halleluja (3x) – Toon 1

Dink aan u vergadering wat U in die voortyd verwerf het. (Ps. 73:2)
God is ons Koning van die voortyd af, wat verlossing in die middel van die aarde bewerk
het. (Ps. 73:12)

Die Lesing uit die Evangelie volgens Johannes (19:6-11, 13-20, 25-28, 30)



En in daardie tyd, toe die owerpriesters en die dienaars Hom sien, skreeu hulle en sê:
Kruisig, kruisig Hom! Pilatus sê vir hulle: Neem julle Hom en kruisig Hom, want ek vind
geen skuld in Hom nie. Die Jode antwoord hom: Ons het 'n wet en volgens ons wet moet
Hy sterf, omdat Hy Homself die Seun van God gemaak het. En toe Pilatus hierdie woord
hoor, het hy nog meer bevrees geword en weer in die paleis ingegaan en vir Jesus gesê:
Vanwaar is U? Maar Jesus het hom geen antwoord gegee nie. En Pilatus sê vir Hom:
Praat U nie met my nie? Weet U nie dat ek mag het om U te kruisig en mag het om U los
te laat nie? Jesus antwoord: U sou geen mag teen My hê as dit u nie van bo gegee was
nie. Daarom het hy wat My aan u oorlewer, groter sonde.

En toe Pilatus hierdie woord hoor, het hy Jesus buitentoe gebring en op die regterstoel
gaan sit in die plek wat Plaveisel genoem word, en in Hebreeus Gábbata. En dit was die
voorbereiding vir die pasga en omtrent die sesde uur. Toe sê hy vir die Jode: Dáár is julle
Koning! Maar hulle skreeu: Neem weg, neem weg, kruisig Hom! Pilatus sê vir hulle: Moet
ek julle Koning kruisig? Die owerpriesters antwoord: Ons het geen koning behalwe die
keiser nie. Toe het hy Hom dan aan hulle oorgegee om gekruisig te word. En hulle het
Jesus geneem en Hom weggelei. En Hy het sy kruis gedra en uitgegaan na die
sogenaamde Hoofskedelplek, in Hebreeus, Gólgota, waar hulle Hom gekruisig het en
saam met Hom twee ander, een aan elke kant, en Jesus in die middel. En Pilatus het ook
'n opskrif geskrywe en dit op die kruis gesit; en daar was geskrywe: Jesus, die Nasaréner,
die Koning van die Jode. Hierdie opskrif dan het baie van die Jode gelees, omdat die plek
waar Jesus gekruisig is, naby die stad was; en dit was geskrywe in Hebreeus en Grieks en
Latyn.

En by die kruis van Jesus het gestaan sy moeder en sy moeder se suster, Maria, die vrou
van Klopas, en Maria Magdaléna. En toe Jesus sy moeder sien en die dissipel wat Hy
liefgehad het, by haar staan, sê Hy vir sy moeder: Vrou, dáár is u seun! Daarop sê Hy vir
die dissipel: Dáár is jou moeder! En van daardie uur het die dissipel haar in sy huis
geneem. Hierna, om dat Hy geweet het dat alles al volbring was – sodat die Skrif vervul
sou word – het Jesus gesê: Ek het dors!

En toe Jesus die asyn geneem het, sê Hy: Dit is volbring! En Hy het sy hoof gebuig en die
gees gegee.

In die plek van “Dit is waarlik gepas...” Toon 8

O Theotokos, U is 'n mistieke paradys,
uit wie, soos uit 'n onbewerkte land, Christus gespruit het,
Hy deur Wie die lewebringende Boom van die Kruis in die aarde geplant is.
Deur die verheffing daarvan vandag,
aanbid ons Hom en verheerlik ons u.
Kommunielied

Die lig van u aangesig het as teken oor ons verskyn, Here. Halleluja. (Ps. 4:7)

In die plek van “Ons het die ware lig aanskou...”

O Here, red u volk....

Wegsending:

Mag Hy wat opgestaan het uit die dode... deur die krag van die kosbare en
lewendmakende Kruis, waarvan ons die universele verheffing vier, ....
