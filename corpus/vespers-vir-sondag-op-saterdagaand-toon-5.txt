Vespers vir Sondae op Saterdagaand – Toon 5

Stigera by “Heer ek het U aangeroep” – Toon 5

v. 1   Lei my siel uit die gevangenis om u Naam in erkentenis te bely.

Deur u kosbare Kruis, o Christus,
het U die duiwel beskaam,
en deur u Opstanding het U die prikkel van die sonde stomp gemaak
en ons gered uit die poorte van die dood.
Ons verheerlik U, o Eniggeborene.

v. 2   Die regverdiges sal op my wag totdat U my beloon.

Hy wat aan die geslag van die mens die opstanding skenk,
is soos ‘n skaap ter slagting gelei.
Die vorste van die onderwêreld het oor Hom gesidder
en die poorte van pyn is opgehef.
Want die Koning van die heerlikheid het binnegetree,
Christus wat vir die geboeides gesê het: Kom uit,
en vir hulle wat in die duisternis is:
Kom te voorskyn.

v. 3   Uit die dieptes het ek U aangeroep, Here. Here, hoor my stem.

O groot wonder!
Na Hy in die vlees uit liefde vir die mens gely het,
het die Skepper van onsigbare dinge, die Onsterflike, opgestaan.
Kom, stamme van die volke, laat ons Hom aanbid;
want deur sy medelye
is ons van die dwaling bevry
en het ons die een God in drie Persone leer besing.

v. 4   Laat u ore let op die stem van my smeking.

Die aandaanbidding
bring ons U, o Aandlose Lig,
wat aan die einde van die tye
in die vlees soos in ‘n spieël oor die wêreld geskyn het
en tot die doderyk neergedaal het,
die duisternis daar beëindig het
en die lig van die Opstanding aan die volke openbaar het.
O Ligskenkende Heer, eer aan U.


v. 5   As U, Here, ongeregtighede in gedagte hou, Here, wie sal bestaan?
       Want by U is daar versoening.

Laat ons Christus, die Leidsman van ons verlossing, verheerlik.
Want toe Hy uit die dode opgestaan het,
is die wêreld uit dwaling gered.
Die koor van Engele verheug hul
en die dwaling van Demone slaan op vlug.
Die gevalle Adam staan weer op
en die duiwel is tot niet gemaak.

v. 6   Om u Naams ontwil het ek op U gewag, Here; my siel het gewag op u
       woord, my siel het gehoop op die Here.

Heer, wat die onderwêreld beroof en die dood vertrap het,
en die wêreld verlig het deur u kosbare Kruis,
ons Verlosser,
ontferm U oor ons.

v.7    Vanaf die oggendwaak tot die nag, vanaf die oggendwaak, laat Israel
       op die Here vertrou.

Die wagte het opdrag van die wetteloses gekry:
“Hou die Opstanding van Christus geheim!
Neem die silwerstukke en sê: ‘Terwyl ons die slaap was,
is die dooie gesteel uit die graf.’”
Wie het al ooit gesien dat ‘n liggaam,
veral een wat gesalf en nakend was,
gesteel is uit die graf terwyl hy sy doodskeeld in die graf agterlaat?
Moet julle nie laat mislei nie, o Jode,
Leer ken die woorde van die Profete
en begryp dat Hy waarlik
die Verlosser van die wêreld en die Almagtige is.

Dogmatikon – Toon 5

Nou en altyd en tot in ewigheid . Amen.

Die Rooi See het eens in beeld die Bruid beskryf
wat die huwelik nie geken het nie.
Daar was dit Moses wat die water verdeel het;
Hier is Gabriël die dienaar van die wonder.
Toe was dit Israel wat droogvoets oor die bodem van die see gegaan het;
nou het die Maagd Christus sonder saad gebaar.
Na die deurtog van Israel het die see onbetreed gebly;
Na die geboorte van Emmánuel
het die Onskuldige onbedorwe gebly.
U wat is, en vooraf bestaan
en as Mens verskyn het,
o God, ontferm U oor ons.

Apostiga – Toon 5

v.1
Met die klank van ons liedere
verheerlik ons U, Christus Verlosser,
wat vlees aangeneem het en tog nie van die hemele geskei is nie.
Want vir ons geslag het U Kruis en dood aanvaar
as die mensliewende Heer;
U het die onderwêreld van sy poorte beroof
en op die derde dag opgestaan
en ons siele verlos.

v. 2   Die Here is koning; Hy het Hom met majesteit beklee. Die Here het
       Hom met krag beklee en omgord.

Uit u deurboorde sy, o Leweskenker,
het U strome van vergewing, lewe en heil vir almal laat vloei.
In die vlees het U die dood aanvaar
en ons die onsterflikheid geskenk.
Toe U ‘n graf bewoon het,
het U ons as God bevry
deur ons met U in heerlikheid te laat opstaan.
Daarom roep ons tot U:
Mensliewende Heer, eer aan U.

v. 3   Want Hy het die wêreld gevestig, wat nie sal wankel nie.

Vreemd is u Kruisiging
en neerdaling in die onderwêreld, Mensliewende,
want U het dit beroof
en, as God, hulle wat geboeid was in heerlikheid saam met U opgewek.
U het die Paradys geopen
en hulle waardig gemaak om daaraan deel te hê.
Skenk ons wat u Opstanding verheerlik
daarom versoening van sondes
en maak ons waardig om bewoners van die Paradys te wees,
o enige Goedhartige.

v. 4   Heiligheid pas by u huis, Here, tot in lengte van dae.

U wat in die vlees die lyding aanvaar het
en na drie dae uit die dode opgestaan het,
genees ons van die hartstogte van ons vlees
en rig ons op uit ons sware sondes, o Mensliewende,
en verlos ons.

Theotokion by die Apostiga – Toon 5

Nou en altyd en tot in ewigheid. Amen

U is tempel en poort,
paleis en troon van die Koning, al-geëerde Maagd.
Deur u het Christus, my Verlosser en Heer, verskyn
aan hulle wat in die duisternis gesit het;
want Hy is die Son van Geregtigheid
wat hulle wil verlig wat Hy met sy eie hand na sy beeld geskep het.
Daar u, o algepresene, dus ‘n moeder se vrymoedigheid teenoor Hom het,
bid sonder ophou dat ons siele verlos mag word.

Opstandingsapolitikion - Toon 5

Laat ons die gelowiges
die Woord besing en aanbid,
beginloos saam met die Vader en die Gees,
tot ons heil uit die Maagd gebore;
want dit het Hom behaag om die kruis te bestyg in die vlees,
die dood te verduur
en die dooies op te wek
deur sy glorieryke Opstanding.

Theotokion van die Week – Toon 5.

Verheug u, ontoeganklike Poort van die Here,
Verheug u, muur en vesting van hulle wat na u vlug.
Verheug u, kalm hawe, wat geen huwelik geken het nie.
Na die vlees het u gebaar
u Skepper en God.
Bid sonder ophou vir almal
wat Hom wat uit u gebore is besing en aanbid.
