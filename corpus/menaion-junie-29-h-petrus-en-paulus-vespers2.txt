                                        1


        Die Vesperdiens vir die heilige, glorieryke en alomgeëerde
                    Leierapostels Petrus en Paulus

        (soos op Sondag- tot Vrydagaande gevier - Saterdagaande word
        Opstandingsgesange ingevoeg)

Na die Wegsending van die Neënde Uur gaan die priester en die diaken in by
die sydeure van die Heiligdom, nadat hulle gebuig het in die rigting van die
Biskop se troon, die ikone vereer het en in die rigting van die koor/kore gebuig
het. Hulle maak drie buiginge voor die Heilige Tafel en die priester kus die
Heilige Tafel en die Evangelieboek.

Dan, geklee in die Epitragelion, maak hy die gordyn van die Heilige Deure
oop, en staan hy met onbedekte hoof voor die Heilige Tafel, en spreek hy die
seën uit, as volg:

Priester      Geseënd is ons God, immer, nou en altyd en tot in ewigheid.

Volk          Amen.

Leser         Kom. laat ons aanbid en neerval voor God, ons Koning!
              Kom, laat ons aanbid en neerval voor Christus God, ons Koning!
              Kom, laat ons aanbid en neerval voor Christus self, ons Koning
              en God!

Psalm 103

Loof die Here, o my siel. O Here my God, U is baie groot. U het U met lof en
luister beklee, U wat U omhul met lig soos met 'n kleed, wat die hemel soos 'n
tent uitspan. Wat sy solders met waters bedek, wat van die wolke sy wa
maak, wat wandel op die vleuels van die winde. Wat sy engele geeste maak,
en sy dienaars 'n vuurvlam. Wat die aarde op sy fondament vestig: dit sal vir
ewig nie wankel nie. Die diepte, soos 'n kleed, is sy bedekking, die waters sal
staan op die berge. Van u dreiging sal dit vlug; vir die stem van u donder sal
dit skrik. Dit styg op na die berge, en daal neer na die laagtes, na die plek wat
U daarvoor vasgestel het. 'n Grens het U gestel waaroor dit nie mag gaan nie,
en dit sal nie teruggaan om die aarde te oordek nie. Dit is U wat fonteine
uitstuur in die bergklowe, die waters sal tussen die berge deur loop. Hulle sal
al die diere van die veld laat drink, die wilde esels sal hulle dors daarmee les.
By hulle sal die voëls van die hemel nes maak; tussen die rotse uit sal hulle
die stem laat hoor. Hy laat die berge drink uit sy solders, die aarde sal
versadig word met die vrug van u werke. Hy laat gras uitspruit vir die beeste,
en groenigheid tot diens van die mens, om brood uit die aarde voort te bring;
en wyn maak die hart van die mens bly, om sy gesig vrolik te maak met olie;
en brood versterk die hart van die mens. Die bome van die vlakte sal versadig
wees, die seders van Libanon wat U geplant het. Daar sal die mossies nes
maak; die huis van die reier troon oor hulle uit. Die hoë berge is 'n toevlug vir
die herte en die rots vir die dassies. Hy het die maan gemaak vir vaste tye;
die son ken sy tyd om onder te gaan. U het die duisternis daargestel en dit
was nag, waartydens al die wilde diere van die bos sal rondloop; jong leeus
                                           2


wat brul om prooi, en om hul voedsel by God te soek. Die son kom op, en
hulle kom bymekaar en sal in hulle lêplekke gaan slaap. Die mens sal uitgaan
na sy werk, en na sy arbeid tot die aand toe. Hoe groot is u werke, Here. U
het hulle almal met wysheid gemaak; die aarde is vol van u skeppinge. So
ook hierdie groot en wye see, waar daar ontelbare kruipende dinge is, diere
klein en groot. Daar vaar die skepe en is daar hierdie draak wat U gemaak het
om daarin te speel. Hulle almal wag op U, om hulle voedsel te gee op die
regte tyd. Wanneer U dit vir hulle gee, sal hulle dit bymekaarmaak.

(Indien die Anixantaria gesing word, lees die leser net tot op hierdie punt.)

Wanneer U u hand oopmaak, sal hulle almal met die goeie gevul word.
Wanneer U u aangesig afkeer, sal hulle verskrik raak. U sal hulle asem
wegneem, en hulle sal beswyk, en terugkeer tot hul stof. U sal u Gees uitstuur
en hulle sal geskape word, en U sal die aangesig van die aarde nuut maak.
Laat die heerlikheid van die Here vir ewig wees; die Here sal Hom in sy werke
verheug; Hy wat die aarde aankyk en dit laat bewe, Hy wat die berge aanraak
en hulle rook. Ek sal sing tot die Here solank ek lewe, ek sal psalmsing tot my
God solank ek daar is. Mag my oordenking Hom welgevallig wees, en ek sal
my in die Here verbly. Mag die sondaars, en die wettelose van die aarde
verdwyn, sodat hulle nie meer sal bestaan nie. Loof die Here, o my siel.

En weer:

Die son ken sy tyd om onder te gaan. U het die duisternis daargestel en dit
was nag.
Hoe groot is u werke, Here. U het hulle almal met wysheid gemaak.

Eer aan die Vader en aan die Seun en aan die Heilige Gees,
nou en altyd en tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.

*******************************************************

[Indien die Openingspsalm gesing word, kan die volgende weergawe gebruik:

Loof die Here, o my siel, o Here my God, U is baie groot.
U het U met lof en luister beklee, U wat U omhul met lig soos met ‘n kleed;
wat die hemel soos ‘n tent uitspan,
wat sy solders met waters bedek,
wat van die wolke sy wa maak,
wat wandel op die vleuels van die wind.
Wat die aarde op sy fondament vestig;
dit sal vir ewig nie wankel nie.
Hoe groot is u werke, o Heer!
U het hulle almal met wysheid gemaak.
                                           3


Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.
Halleluja. Halleluja. Halleluja. Eer aan U, o God.]

*******************************************************

Terwyl die Openingspsalm gelees word, staan die priester met onbedekte
hoof voor die Heilige Tafel en bid hy saggies die Gebede by die Aansteek van
die Lampe, nadat hy eers soos gewoonlik die diaken se Sticharion en Orarion
geseën het – die gebede is te vinde aan die einde van hierdie teks.

Wanneer die Openingspsalm voltooi is, sê die priester, voor die Heilige Tafel,
of die diaken, op sy gebruiklike plek voor die Heilige Deure:

               DΙΕ VREDESLΙΤΑΝΙΕ

Diaken*        Laat ons in vrede bid tot die Heer.

Volk           Here, ontferm U. En so na elke bede.

Diaken*        Om die vrede van bo en die redding van ons siele, laat ons bid
               tot die Heer.

               Om vrede vir die hele wêreld, die welsyn van die heilige Kerke
               van God, en die eenheid van almal, laat ons bid tot die Heer.

               Vir hierdie heilige Huis, en vir hulle wat dit met geloof, eerbied
               en die vrees van God betree, laat ons bid tot die Heer.

               Vir die toegewyde, Ortodokse Christene, laat ons bid tot die
               Heer.

               Vir ons vader, pous en patriarg N., vir ons aartsbiskop en herder
               N., vir die eerbiedwaardige priesterskap, die diakonaat in
               Christus, vir alle geestelikes en die hele volk, laat ons bid tot die
               Heer.

               Vir die mense van ons land, en vir alle owerhede en magte wat
               oor ons gestel is, laat ons bid tot die Heer.

               Vir hierdie patriargaat en hierdie heilige bisdom, vir alle stede en
               dorpe, en vir die gelowiges wat daar woon, laat ons bid tot die
               Heer.

               Vir gunstige weer, ‘n oorvloedige opbrengs van die aarde, en tye
               van vrede, laat ons bid tot die Heer.
                                       4


             Vir reisigers op land, see en in die lug, vir hulle wat siek is en
             hulle wat ly, vir gevangenes en hul verlossing, laat ons bid tot
             die Heer.

             Om ons bevryding van alle verdrukking, toorn, gevaar en nood,
             laat ons bid tot die Heer.

             Help ons, red ons, ontferm U oor ons en bewaar ons, o God,
             deur u genade.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid.

Volk         Amen.

Daarna begin ons die “Heer, ek het U aangeroep” in Toon 2, terwyl die diaken
die Heiligdom en die hele Kerk bewierook. Indien die priester bewierook, doen
hy dit geklee in die felonion en epitragelion. Hy seën die wierook met die
woorde,

             Geseënd is ons God, immer, nou en altyd, en tot in ewigheid.
             Amen.

Hy bewierook die Heilige Tafel aan al vier kante en die hele Heiligdom.
Daarna gaan hy uit deur die noordelike deur en bewierook hy die heilige ikone
(3x), die volk en die hele kerk op die gebruiklike manier, en keer hy terug tot
die Heiligdom deur die suidelike deur.

Psalm 140 – Toon 2

Heer, ek het U aangeroep, verhoor my.
Verhoor my, o Heer.
Heer, ek het U aangeroep, verhoor my.
Luister na die stem van my smeking,
as ek U aanroep.
Verhoor my, o Heer.

Laat my gebed soos wierook
voor u aangesig opgaan;
die opheffing van my hande
soos 'n aandoffer.
Verhoor my, o Heer.
                                       5


[A] Stel 'n wag, Here, voor my mond, en 'n vaste deur om my lippe.

[B] Neig nie my hart tot slegte woorde, om te gebruik as voorwendsel vir my
sondes.

[A] Saam met mense wat wetteloosheid bedryf, en laat my nie met hulle
uitgesoektes een word nie.

[B] Die regverdige sal my met barmhartigheid tugtig en my betig; maar laat die
olie van die sondaar nie my hoof salf nie.

[A] Want my gebed sal steeds teen hulle begeertes wees; hulle regters is
naby die rots ingesluk.

[B] Hulle sal my woorde hoor, want hulle is soet. Soos 'n kluit grond op die
aarde gebreek word, is hulle beendere by die doderyk gestrooi.

[A] Want op U is my oë, Here, Here. Op U het ek my hoop gestel, neem nie
my siel weg nie.

[B] Bewaar my van die strik wat hulle vir my gestel het, en die struikelblokke
van hulle wat wetteloosheid bedryf.

[A] Die sondaars sal in hul eie nette val. Ek is op my eie, totdat ek verbygaan.

Psalm 141

[B] Met my stem het ek die Here aangeroep, met my stem het ek die Here
gesmeek.

[A] Ek sal my smeking voor Hom uitstort, ek sal my nood voor Hom
bekendmaak.

[B] Toe my gees my begewe het, het U my weë geken.

[A] Juis op die pad waarop ek gegaan het, het hulle heimlik 'n strik vir my
gestel.

[B] Ek het na regs gekyk en gesien, maar daar was niemand wat my geken
het nie.

[A] Vlug was vir my verlore; en daar is niemand wat vir my siel omgee nie.

[B] Ek het U aangeroep, Here, ek het gesê: U is my hoop, my deel in die land
van die lewendes.

[A] Luister na my smeking, want ek is uitermate verneder.

[B] Red my van my vervolgers, want hulle is te sterk vir my.
                                     6


   1. Lei my siel uit die gevangenis om u Naam in erkentenis te bely.
   2. Die regverdiges sal op my wag totdat U my beloon.

Psalm 129

   3. Uit die dieptes het ek U aangeroep, Here. Here, hoor my stem.
   4. Laat u ore let op die stem van my smeking.

   5. As U, Here, ongeregtighede in gedagte hou, Here, wie sal bestaan?
      Want by U is daar versoening.

Toon 2

Met watter kranse van lof moet ons die hoofde van Petrus en Paulus tooi?
Liggaamlik geskei, in gees verenig;
die leiers van God se boodskappers;
die een as die leier van die Apostels,
die ander as die een wat harder gewerk het as die res?
Want Christus ons God wat groot van barmhartigheid is
het hulle tereg gekroon
met krone van onsterflike heerlikheid.

  6.   Om u Naams ontwil het ek op U gewag, Here; my siel het gewag op u
       woord, my siel het gehoop op die Here.

Met watter kranse van lof moet ons die hoofde van Petrus en Paulus tooi?
Liggaamlik geskei, in gees verenig;
die leiers van God se boodskappers;
die een as die leier van die Apostels,
die ander as die een wat harder gewerk het as die res?
Want Christus ons God wat groot van barmhartigheid is
het hulle tereg gekroon
met krone van onsterflike heerlikheid.

  7. Vanaf die oggendwaak tot die nag, vanaf die oggendwaak, laat Israel
     op die Here vertrou.

Met watter skone gesange moet ons Petrus en Paulus besing?
Hulle was die vleuels van die kennis van God,
wat gevlieg het tot aan die einde van die aarde,
en tot in die hemel opgehef is;
hulle was die hande van die Evangelie van genade;
die voete van die Prediking van die waarheid;
die riviere van wysheid, die balke van die Kruis
waardeur Christus die trots van die demone neergewerp het,
Hy wat groot van barmhartigheid is.

   8. Want by die Here is die barmhartigheid, en by Hom is daar veel
      verlossing. En Hy sal Israel verlos van al sy ongeregtighede.
                                       7


Met watter skone gesange moet ons Petrus en Paulus besing?
Hulle was die vleuels van die kennis van God,
wat gevlieg het tot aan die einde van die aarde,
en tot in die hemel opgehef is;
hulle was die hande van die Evangelie van genade;
die voete van die Prediking van die waarheid;
die riviere van wysheid, die balke van die Kruis
waardeur Christus die trots van die demone neergewerp het,
Hy wat groot van barmhartigheid is.

Psalm 116

   9. Loof die Here, alle nasies, loof Hom alle volke.

Met watter geestelike liedere moet ons Petrus en Paulus prys?
Hulle was die immerskerp monde van die ontsagwekkende swaard van die
Gees
wat die godloosheid dood.
Hulle is die stralende sieraad van Rome,
die vreugde van die hele wêreld,
die denkende deur Godgeskrewe tafels van die Nuwe verbond
wat Christus in Sion aangekondig het,
Hy wat groot van barmhartigheid is.

   10. Want sy barmhartigheid is bevestig oor ons, en die waarheid van die
       Here bly tot in ewigheid.

Met watter geestelike liedere moet ons Petrus en Paulus prys?
Hulle was die immerskerp monde van die ontsagwekkende swaard van die
Gees
wat die godloosheid dood.
Hulle is die stralende sieraad van Rome,
die vreugde van die hele wêreld,
die denkende deur Godgeskrewe tafels van die Nuwe verbond
wat Christus in Sion aangekondig het,
Hy wat groot van barmhartigheid is.

Eer aan die Vader en aan die Seun en aan die Heilige Gees.

Toon 4

Deur die drievoudige vraag aan Petrus: "Het jy My lief?"
het Christus die drievoudige verloëning herstel.
Daarom het Simon Hom wat die verborge dinge ken, geantwoord:
"Heer, U begryp alles, u verstaan alles, U weet dat ek U lief het."
Daarop sê die Verlosser vir hom:
"Pas my skape op;
pas my uitverkorenes op;
pas My lammers op,
wat Ek deur my eie bloed vir verlossing verwerf het."
                                      8


Smeek Hom, deur God geseënde Apostel,
dat ons sy groot barmhartigheid geskenk mag word.

Nou en altyd en tot in ewigheid. Amen.

Toon 4

Dawid die Profeet, wat deur u 'n voorvader van God was,
het in liedere oor u geprofeteer
teenoor Hom wat groot dinge aan u gedoen het:
”Die Koningin het aan u regterhand gestaan.”
Want Hy het u as die leweskenkende Moeder getoon,
Hy wat as God dit goedgevind het
om sonder vader uit u mens te word
om sy beeltenis te herstel,
wat deur die hartstogte bedorwe was,
en om die skaap wat in die berge verdwaal het te vind,
dit op sy skouers te neem
en dit te bring na die Vader
en deur sy eie wil te verenig met die hemelse kragte
en ook om die wêreld
te verlos, o Theotokos,
Christus, wat oor groot en ryke barmhartigheid beskik.

Tydens die Doxastikon maak die priester, geklee in die felonion, en die
diaken die Intog met die wierookvat. Die priester seën die wierook soos
hierbo. Hulle kom uit by die noordelike deur, met die diaken wat lei, en kom
tot stilstand voor die Heilige Deure. Die diaken sê:

             Laat ons bid tot die Heer.

Die priester buig sy hoof en sê in 'n gedempte toon

DIE GEBED VAN DIE INTOG

             Saans en soggens en smiddae loof , prys, dank en bid ons U, o
             Meester van almal, mensliewende Here. Laat ons gebed soos
             wierook voor u aangesig opgaan, en neig nie ons harte tot
             slegte woorde of bose dade nie, maar red ons van alles wat ons
             siele wil roof. Want op U is ons oë, Here, Here, en op U het ons
             ons hoop gestel. Moet ons nie beskaam nie, ons God.

             Want U kom toe alle heerlikheid, eer en aanbidding, Vader,
             Seun en Heilige Gees, nou en altyd en tot in ewigheid. Amen.

Dan sê die diaken:

             Seën, meester, die heilige Intog.

En die priester seën die Intog met die woorde:
                                       9


             Geseënd is die Intog na u heilige plek, immer nou en altyd en tot
             in ewigheid.

Diaken*      Amen.

Die diaken bewierook die heilige ikone en die Volk en wag vir die einde van
die troparion. Wanneer die klaar is, lig hy die wierookvat, maak die teken van
die Kruis, en roep:

             Wysheid. Laat ons opstaan.

Danklied by die Aansteek van Lampe

O blye Lig,
van die heilige heerlikheid
van die onsterflike, hemelse,
heilige en salige Vader:
O Jesus Christus,
noudat ons gekom het by sonsondergang
en die aandlig aanskou
sing ons 'n lofgesang aan God,
Vader, Seun en Heilige Gees.
Dit is waardig dat U te alle tye
met gepaste stemme besing word,
o Seun van God,
leweskenkende;
daarom verheerlik die wêreld U.

Diaken*      Die aand-Prokimenon

[Saterdagaand – Toon 6

Die Here is koning; Hy het Hom met majesteit beklee.

Die Here is koning; Hy het Hom met majesteit beklee.

Vers1: Die Here het Hom met krag beklee en omgord.

Die Here is koning; Hy het Hom met majesteit beklee.

Vers 2: Want Hy het die wêreld gevestig, wat nie sal wankel nie.

Die Here is koning; Hy het Hom met majesteit beklee.

Vers 3: Heiligheid pas by u huis, Here, tot in lengte van dae.

Die Here is koning; Hy het Hom met majesteit beklee.

Die Here is koning;* Hy het Hom met majesteit beklee.]
                                           10


********************************************

Sondagaand – Toon 8 (Ps. 133:1)

Kom, loof die Here, alle knegte van die Here.

Kom, loof die Here, alle knegte van die Here.

Vers: Julle wat in die huis van die Here staan, in die howe van die huis van
ons God.

Kom, loof die Here, alle knegte van die Here.

Kom, loof die Here,* alle knegte van die Here.

Maandagaand – Toon 4 (Ps.4:3)

Die Here sal my hoor as ek Hom aanroep.

Die Here sal my hoor as ek Hom aanroep.

Vers: Toe ek geroep het, het U, die God van my geregtigheid, my gehoor.

Die Here sal my hoor as ek Hom aanroep.

Die Here sal my hoor* as ek Hom aanroep.

Dinsdagaand – Toon 1 (Ps. 22:6)

U barmhartigheid, Here, sal my volg, al die dae van my lewe.

U barmhartigheid, Here, sal my volg, al die dae van my lewe.

Vers: Die Here is my herder; niks sal my ontbreek nie. In 'n plek van groen
weiding het Hy my laat woon.

U barmhartigheid, Here, sal my volg, al die dae van my lewe.

U barmhartigheid, Here, sal my volg,* al die dae van my lewe.

Woensdagaand – Toon 5 (Ps. 53:1)

O God, verlos my deur u Naam, en doen aan my reg deur u mag.

O God, verlos my deur u Naam, en doen aan my reg deur u mag.

Vers: O God, hoor my gebed, luister na die woorde van my mond.

O God, verlos my deur u Naam, en doen aan my reg deur u mag.
                                        11


O God, verlos my deur u Naam,* en doen aan my reg deur u mag.

Donderdagaand – Toon 6 (Ps. 120:2)

My hulp is van die Here, wat hemel en aarde gemaak het.

My hulp is van die Here, wat hemel en aarde gemaak het.

Vers: Ek het my oë opgehef na die berge, vanwaar my hulp sal kom.

My hulp is van die Here, wat hemel en aarde gemaak het.

My hulp is van die Here,* wat hemel en aarde gemaak het.

Vrydagaand – Toon 7 (Ps. 58:9)

U, o God , is my helper; u barmhartigheid sal my vooruitgaan.

U, o God , is my helper; u barmhartigheid sal my vooruitgaan.

Vers: Red my van my vyande, o God, verlos my van hulle wat teen my opstaan.

U, o God , is my helper; u barmhartigheid sal my vooruitgaan.

U, o God , is my helper;* u barmhartigheid sal my vooruitgaan.



Diaken*       Wysheid.

Leser         Die Lesing uit die Eerste Katolieke Brief van Petrus (1:3-9)

Diaken*       Laat ons aandag gee.

Leser

Broeders, geseënd is die God en Vader van onse Here Jesus Christus wat na
sy grote barmhartigheid ons die wedergeboorte geskenk het tot ‘n lewende
hoop deur die opstanding van Jesus Christus uit die dode, sodat ons ‘n
onverganklike en onbesmette en onverwelklike erfenis kan verkry, wat in die
hemele bewaar is vir ons wat in die krag van God bewaar word deur die
geloof tot die saligheid wat gereed is om geopenbaar te word in die laaste tyd.
Daarin verheug julle jul, al word julle nou—as dit nodig is—’n kort tydjie
bedroef onder allerhande beproewinge, sodat die beproefdheid van julle
geloof, wat baie kosbaarder is as goud wat vergaan maar deur vuur gelouter
word, bevind mag word tot lof en eer en heerlikheid by die openbaring van
Jesus Christus; vir wie julle, al het julle Hom nie gesien nie, tog liefhet; in wie
julle, al sien julle Hom nou nie, tog glo en julle verbly met ‘n onuitspreeklike en
heerlike blydskap, en die einddoel van julle geloof, die saligheid van julle
siele, verkry.
                                       12



Diaken*       Wysheid.

Die Lesing uit die Eerste Katolieke Brief van Petrus (1:13-19)

Diaken*       Laat ons aandag gee.

Leser

Geliefdes, omgord die lendene van julle verstand, wees nugter en hoop
volkome op die genade wat julle deel word by die openbaring van Jesus
Christus. Soos gehoorsame kinders moet julle nie jul lewe inrig volgens die
begeerlikhede wat tevore in julle onwetendheid bestaan het nie. Maar soos
Hy wat julle geroep het, heilig is, moet julle ook in jul hele lewenswandel heilig
word, omdat daar geskrywe is: Wees heilig, want Ek is heilig. En as julle Hom
as Vader aanroep wat sonder aanneming van die persoon oordeel volgens
elkeen se werk, wandel dan in vrees gedurende die tyd van julle
vreemdelingskap; omdat julle weet dat julle nie deur verganklike dinge, silwer
of goud, losgekoop is uit julle ydele lewenswandel wat deur die vaders
oorgelewer is nie, maar deur die kosbare bloed van Christus, soos van ‘n lam
sonder gebrek en vlekkeloos.

Diaken*       Wysheid.

Die Lesing uit die Eerste Katolieke Brief van Petrus (2:11-24)

Diaken*       Laat ons aandag gee.

Leser

Geliefdes, ek vermaan julle as bywoners en vreemdelinge om julle te onthou
van vleeslike begeertes wat stryd voer teen die siel; en hou julle
lewenswandel onder die heidene skoon, sodat as hulle van julle kwaad
spreek soos van kwaaddoeners, hulle op grond van die goeie werke wat hulle
aanskou, God kan verheerlik in die dag van besoeking. Wees dan onderdanig
aan elke menslike verordening ter wille van die Here—of dit die koning is as
opperheer, of die goewerneurs as sy gesante, om wel kwaaddoeners te straf,
maar die wat goed doen, te prys. Want so is dit die wil van God dat julle deur
goed te doen die onkunde van die dwase mense tot swye sal bring, as
vrymense en nie asof julle die vryheid het as ‘n dekmantel vir die boosheid
nie, maar as diensknegte van God. Julle moet almal eer, die broederskap
liefhê, God vrees, die koning eer. Diensknegte, wees julle here onderdanig
met alle vrees, nie alleen aan die wat goed en vriendelik is nie, maar ook aan
die wat verkeerd is. Want dit is genade as iemand, ter wille van die gewete
voor God, leed verdra deur onregverdig te ly. Want watter roem is daar as
julle verdra wanneer julle sonde doen en geslaan word? Maar as julle verdra
wanneer julle goed doen en ly—dit is genade by God. Want hiertoe is julle
geroep, omdat Christus ook vir julle gely het en julle ‘n voorbeeld nagelaat
het, sodat julle sy voetstappe kan navolg; Hy wat geen sonde gedoen het nie,
en in wie se mond geen bedrog gevind is nie; wat, toe Hy uitgeskel is, nie
                                      13


terug uitgeskel het nie; toe Hy gely het, nie gedreig het nie, maar dit oorgegee
het aan Hom wat regverdig oordeel; wat self ons sondes in sy liggaam op die
kruishout gedra het, sodat ons die sondes kan afsterwe en vir die
geregtigheid lewe; deur wie se wonde julle genees is.


             Die Dringende Litanie

Diaken*      Laat ons sê, met ons hele siel en ons hele verstand, laat ons sê.

Volk         Here, ontferm U.

Diaken*      O Almagtige Here, die God van ons vaders, ons bid U, hoor ons
             en wees barmhartig.

Volk         Here, ontferm U.

Diaken*      Wees ons barmhartig, o God, volgens u groot barmhartigheid,
             ons bid U, hoor ons en wees barmhartig.

Volk         Here, ontferm U. (3x) En so na elk van die oorblywende bedes.

Diaken*      Ook bid ons vir ons vader, pous en patriarg N., ons aartsbiskop
             en herder N., en vir al ons broers en susters in Christus.

             Ook bid ons vir die president van ons land, en vir alle owerhede
             en magte wat oor ons gestel is.

             Ook bid ons om barmhartigheid, lewe, vrede, gesondheid, heil
             en besoeking, vergifnis en kwytskelding van sondes vir die
             dienaars van God, alle toegewyde en Ortodokse Christene, wat
             in hierdie stad en gemeente woon of vertoef, vir die opsieners
             en lede van hierdie heilige Kerk en vir hulle familielede; [en ook
             vir die dienaars van God N. & N. (hier mag die diaken die name
             noem van diegene vir wie hy gevra is om te bid) en vir almal wat
             vir ons gevra het om vir hulle te bid, onwaardig soos wat ons is.]

             Ook bid ons vir die salige en gedenkwaardige grondleggers van
             hierdie heilige Kerk, vir al ons Ortodokse broers en susters wat
             ons in die rus voorafgegaan het, en wat hier en oor die hele
             wêreld heen vroom ontslape lê; [en ook vir die dienaars van God
             N. & N. (hier mag die diaken die name noem van diegene vir wie
             hy gevra is om te bid) en dat hulle al hul oortredings, opsetlik
             sowel as onopsetlik, vergewe mag word.]

             Ook bid ons vir hulle wat offergawes bring, vir hulle wat goeie
             werke in hierdie heilige en aleerbiedwaardige huis doen, vir
             hulle wat daarin dien en hulle wat sing, en vir die volk hier
             teenwoordig, wat wag op u groot en ryke barmhartigheid.
                                     14


             Die Smeekgebed

Priester (in 'n gedempte toon)

             Here, ons God, aanvaar hierdie vurige smeekbede van u
             dienaars, en wees ons barmhartig na die volheid van u
             barmhartigheid. Laat u deernis op ons neerdaal en op u hele
             volk wat wag op u ryke barmhartigheid.

(hardop)     Want U is 'n barmhartige en mensliewende God, en tot U stuur
             ons die lof omhoog, tot die Vader en die Seun en die Heilige
             Gees, nou en altyd en tot in ewigheid.

Volk         Amen.

Leser        Gee, Here, dat ons vannag van sonde bewaar mag word.
             Lofwaardig is U, o Heer, die God van ons vaders; en geprys
             en verheerlik is u Naam tot in ewigheid. Amen.
             Laat u barmhartigheid, Here, oor ons wees, soos ons ons
             hoop gestel het op U.
             Lofwaardig is U, o Here, leer my u gebooie.
             Lofwaardig is U, o Meester, gee my insig in u gebooie.
             Lofwaardig is U, o Heilige, verlig my deur u gebooie.
             U barmhartigheid, Here, is tot in ewigheid:
             Laat vaar nie die werke van u hande nie.
             U kom toe die lofprysing, U kom toe die lofgesang, U kom
             toe die heerlikheid: Vader, Seun en Heilige Gees, nou en
             altyd en tot in ewigheid. Amen.

Diaken*      Laat ons ons aandgebed tot die Here voleindig.

Volk         Here, ontferm U. En so na elk van die volgende bedes.

Diaken*      Help ons, red ons, ontferm U oor ons en bewaar ons, o God,
             deur u genade.

             Dat die hele aand volmaak, heilig, vreedsaam en sonder sonde
             mag wees, vra ons die Heer.

Volk         Skenk dit, o Heer. En so na elk van die volgende bedes.

Diaken*      Om ‘n engel van vrede, ‘n getroue gids en behoeder van ons
             siele en liggame, vra ons die Heer.

             Om vergifnis en kwytskelding van ons sondes en oortredinge,
             vra ons die Heer.

             Om wat goed en voordelig is vir ons siele, en om vrede vir die
             wêreld, vra ons die Heer.
                                      15


             Dat ons die oorblywende tyd van ons lewe in vrede en
             boetvaardigheid mag voleindig, vra ons die Heer.

             Om ‘n Christelike einde aan ons lewens, vreedsaam en sonder
             lyding of rede tot skaamte, en om ‘n goeie verweer voor die
             ontsagwekkende regterstoel van Christus, laat ons vra.

             Terwyl ons ons alheilige, onbevlekte, hooggeseënde en
             glorieryke Meesteres, die Theotokos en immermaagd Maria,
             saam met al die heiliges gedenk, laat ons onsself en mekaar en
             ons hele lewe toevertrou aan Christus ons God.

Volk         Aan U, o Heer.

Priester     Want U is 'n goeie en mensliewende God, en tot U stuur ons die
             lof omhoog, tot die Vader en die Seun en die Heilige Gees, nou
             en altyd en tot in ewigheid.

Volk         Amen.

Priester     Vrede vir almal.

Volk         En vir u gees.

Diaken*      Laat ons ons hoofde buig voor die Heer.

Volk         Voor U, o Heer.

Die priester sê in 'n gedempte toon

             Die Gebed van die Hoofbuiging

             O Here, ons God, wat die hemele neergebuig en vir die
             verlossing van die menslike geslag neergedaal het, kyk neer op
             u dienaars en op u erfdeel; want voor U, die ontsagwekkende
             dog mensliewende Regter, het u dienaars die hoof gebuig en in
             onderdanigheid die nek tot U geneig, sonder enige verwagting
             van menslike hulp, maar wagtend op u barmhartigheid en in
             afwagting op u verlossing. Behoed hulle te alle tye, ook vanaand
             en vannag, teen alle vyande, teen alle vyandige werkinge van
             die duiwel en teen ydele gedagtes en bose bedenksels.

(hardop)     Geloof en verheerlik sy die heerskappy van u Koninkryk, van die
             Vader en die Seun en die Heilige Gees, nou en altyd en tot in
             ewigheid.

Volk         Amen.
                                        16


Indien die Broodbreking, oftewel Litie, gevier word, vind dit nou plaas; indien
nie, blaai na bl. 20

             **********************************************************
Die Litie

Toon 2 – deur Andreas van Jerusalem

Kom dan vandag blymoedig na my,
aanvaarbare offer van die gelowiges.
Laat ons saam ‘n koor vorm
en die uitverkore wewers van genade, Petrus en Paulus,
met gepaste lofredes bekrans
Want hulle het die woord mildelik vir almal gesaai
en saam met hulle ryk aan die genade van die Gees geword.
En daar hulle ranke van die ware wynstok is, het hulle vir ons ‘n ryp
druiwetros verbou
wat ons harte bly maak.
Laat ons hulle met ontsluierde gesigte en rein gewetes toeroep en sê:
“Verheug julle, gidse vir die redeloses, en dienaars vir dié wat oor rede
beskik.
Verheug julle, salige uitverkorenes van die Skepper en Versorger van die
heelal.
Verheug julle, voorsieners van die goeie, wat die verraderlikes verdryf.”
Laat ons hulle smeek om altyd tot die Skepper en Meester te bid
dat Hy die wêreld blywende vrede mag skenk
en ons siele sy groot barmhartigheid.

Toon 2 – deur Arsenius

Laat ons en die hele wêreld die hoofleiers Petrus en Paulus as beskermers
prys,
die Dissipels van Christus en grondslae van die Kerk,
die ware pilare en fondamente,
die geïnspireerde basuine van die leringe en lyding van Christus.
Want toe hulle die hele breedte van die aarde deurloop het,
het hulle soos met ‘n ploeg die geloof gesaai,
vir almal die Godskennis laat opwel,
en die leerstuk van die Drie-eenheid openbaar.
O Petrus, rots en grondslag,
en Paulus, uitverkore werktuig,
die gejukte osse van Christus
wat almal na die Godskennis getrek het,
nasies, stede en eilande.
Hulle het die Hebreërs na Christus teruggebring
en hulle bid dat ons siele gered mag word.

Toon 2 – deur Germanus

O Petrus, leier van die glorieryke Apostels,
                                      17


en rots van die geloof,
en Paulus wat deur God geïnspireer is,
redenaar en ligbaken van die Heilige Kerke,
bid vir ons by Christus,
waar julle langs God se troon staan.

Toon 2

O salige Paulus, mond van die Heer,
die grondslag van die leerstellings,
wat eens ‘n vervolger van Jesus die Verlosser was,
en nou eerstronend onder die Apostels geword het.
Daarom het jy onuitspreeklike dinge gesien, o wyse,
toe jy tot die derde hemel opgegaan het,
en het jy uitgeroep:
“Kom saam met my,
en laat die seëninge ons nie ontneem word nie.”

Toon 3 – deur Johannes die Monnik.

Die burgers van die hemelse Jerusalem,
die rots van die geloof en die redenaar van die Kerk van Christus,
die tweetal van die Drie-eenheid, die vissers van die wêreld,
het vandag aardse dinge prysgegee
en deur hul worstelstryd na God vertrek,
en hulle bid met vrymoedigheid tot Hom
dat ons siele gered mag word.

Eer aan die Vader en aan die Seun en aan die Heilige Gees.

Toon 5 – deur Bizantius

Soos die Wysheid van God, die mede-ewige Woord van die Vader
in die Evangelies vooruit gesê het,
is julle vrugdraende ranke, o alomgeprese Apostels
wat die ryp en verkwikkende druiwetros aan jul takke dra.
Wanneer ons, die gelowiges, daarvan eet,
proe ons vreugde.
Petrus, Rots van die geloof en Paulus, roem van die wêreld,
versterk jul kudde
wat julle deur jul onderrig verwerf het.

Nou en altyd en tot in ewigheid. Amen.

Toon 5

Soos ons moet, noem ons, die gelowiges, u salig
en verheerlik ons u, Theotokos en Maagd,
as die onwankelbare Stad,
die onoorwinlike Bolwerk,
                                       18


en die ononoorwinlike Beskerming en Toevlug van ons siele.

Diaken*       Wees ons barmhartig, o God, volgens u groot barmhartigheid,
              ons bid U, hoor en wees barmhartig.

Volk          Here, ontferm U. (3x)

Diaken*       Ook bid ons vir die vrome, Ortodokse Christene.

Volk          Here, ontferm U. (3x)

Diaken*       Ook bid vir ons vader, pous en patriarg, N., ons aartsbiskop en
              herder, N., en vir al ons broers en susters in Christus.

Volk          Here, ontferm U. (3x)

Diaken*       Ook bid ons vir die mense van ons land, en vir alle owerhede en
              magte wat oor ons gestel is.

Volk          Here, ontferm U. (3x)

Diaken*       Ook bid ons om barmhartigheid, lewe, vrede, gesondheid,
              verlossing, besoeking, kwytskelding en vergifnis van sondes, vir
              die dienaars van God, die gemeentelede, lede van die
              gemeenteraad, skenkers en weldoeners van hierdie heilige
              tempel, asook sy dienaars (en hy gedenk die name van hulle
              wat die brode gebring het) wat hierdie heilige fees vier en
              hierdie gawes bring.

Volk          Here, ontferm U. (3x)

Diaken        Ook bid ons dat hierdie heilige kerk en hierdie stad / dorp en alle
              stede en dorpe en landelike gebiede bewaar mag word van die
              pes, hongersnood, aardbewings, oorstromings, brand, die
              swaard, buitelandse invalle, burgeroorlog en onvoorsiene dood;
              dat ons goeie en mensliewende God genadig, goed- en
              versoeningsgesind sal wees en al die toorn wat teen ons gewek
              is en alle siektes sal afwend en verdryf, en ons sal verlos van sy
              regmatige tugtiging wat oor ons hang, en Hom oor ons sal
              ontferm.

Terwyl bostaande gebed gebid word, sing die Volk Here, ontferm U veertig
keer in vier groepe van tien plus nog drie keer (of twaalf keer in vier groepe
van drie, of soveel keer as wat nodig mag wees).

Diaken*       Ook bid ons dat die Here ons God na die stem van die smeking
              van ons sondaars sal luister, en Hom oor ons sal ontferm.

Volk          Here, ontferm U. (3x)
                                   19


Priester   Hoor ons, o God ons Redder, die Hoop van alle eindes van die
           aarde en van hulle daar ver op see; en wees barmhartig, wees
           barmhartig, o Meester, oor ons sondes, en ontferm U oor ons.

           Want U is 'n barmhartige en mensliewende God, en tot U stuur
           ons die lof omhoog, tot die Vader en die Seun en die Heilige
           Gees, nou en altyd en tot in ewigheid.

Volk       Amen.

Priester   Vrede vir almal.

Volk       En vir u gees.

Diaken*    Laat ons ons hoofde buig voor die Heer.

Volk       Voor U, o Heer.

Priester   O Meester groot van barmhartigheid, Here Jesus Christus ons
           God, deur die gebede van ons al-onbevlekte Meesteres, die
           Theotokos en immermaagd Maria, deur die krag van die
           kosbare en lewendmakende Kruis, die beskerming van die
           eerbiedwaardige, liggaamlose hemelse kragte, die smekinge
           van die eerbiedwaardige, glorieryke profeet, Voorloper en
           Doper, Johannes, van die heilige, glorieryke en alomgeëerde
           Apostels, van die heilige, glorieryke en seëvierende martelare,
           van ons heilige en Goddraende Vaders en Moeders, van die
           (heilige van die kerk), van die heilige en regverdige Voorouers
           van God, Joachim en Anna, van die heilige, glorieryke en
           alomgeëerde Leierapostels Petrus en Paulus, wat ons vandag
           gedenk, en al u Heiliges: Maak ons gebed aanvaarbaar.

Volk       Amen.

Priester   Skenk ons vergewing van ons oortredinge;

Volk       Amen.

Priester   Beskut ons onder die beskutting van u vleuels;

Volk       Amen.

Priester   Verdryf van ons alle vyande en teenstanders;

Volk       Amen.

Priester   Skenk ons lewe vrede;

Volk       Amen.
                                       20


Priester     O Here, ontferm U oor ons en oor u wêreld en red ons siele,
             want U is goed en mensliewend.

Volk         Amen.

Dan neem die priester (of die diaken) die wierookbak en bewierook die brode
in die vorm van ‘n kruis, deur rondom die tafel te beweeg, terwyl die diaken (of
altaardienaar) met ‘n kers oorkant hom bly.

Terwyl die priester die brode bewierook, sing hy (of die Volk):

             Maagd wat God gebaar het, verheug u;
             o begenadigde Maria, die Here is met u;
             geseënd is u onder die vroue en geseënd is die vrug van u
             skoot,
             want u het gebaar die Redder van ons siele.

Diaken*      Laat ons bid tot die Heer.

Volk         Here, ontferm U.

Die priester neem een van die brode en maak die teken van die Kruis met sy
regterhand daaroor, terwyl hy die volgende gebed hardop bid:

             Gebed van die Broodbreking

             O Here Jesus Christus ons God, wat die vyf brode in die
             woestyn geseën en die vyf duisend mans daarmee versadig het,
             seën U Self hierdie brode, en die koring, wyn en olie, en
             vermenigvuldig dit in hierdie dorp/stad, en oor die hele
             wêreld heen, en heilig u getroue dienaars wat daaraan deel het.

             Want dit is U wat alle dinge seën en heilig, o Christus ons
             God, en tot U stuur ons die lof omhoog, soos ook tot u beginlose
             Vader en u al-heilige, goeie en lewendmakende Gees, nou en
             altyd en tot in ewigheid.

Volk         Amen.

Die priester en diaken kus een van die brode en keer terug na die Heiligdom,
terwyl hulle een maal die volgende troparion in Toon 7 sing:

             Rykes het arm geword en honger gely, maar hulle wat die Here
             soek, sal geen goeie ding ontneem word nie.

Die sangers herhaal dit twee maal.

             ********************************************************
Die Vesperdiens word voortgesit met die Apostiga, met die verse van die
Fees tussen-in.
                                       21



Toon 1

Wie sal jou boeie en verdrukkinge van stad tot stad verhaal,
o glorieryke Apostel Paulus?
Of wie sal jou stryd en moeite voor oë stel,
waarmee jy in die Evangelie van Christus gearbei het,
om almal te mag wen en die Kerk na die Heer te bring?
Maar bid dat sy tot haar laaste asem
jou goeie belydenis mag bewaar,
o Paulus, Apostel en Leraar van die Kerke.

Vers:     Oor die hele aarde het hulle stem uitgegaan en tot by die eindes
          van die wêreld hulle woorde.

Wie sal jou boeie en verdrukkinge van stad tot stad verhaal,
roemryke Apostel Paulus?
Die inspanning, die moeite, die deurnagwake,
die lyding deur honger en dors, koue en naaktheid;
die mandjie, die geslaan met stokke en die steniging;
die rondreis, die diepsee en skipbreuke?
Jy het 'n skouspel geword vir Engele en mense:
Alles het jy verduur in Christus,
wat jou sy krag geskenk het, om die wêreld te wen in Christus Jesus jou Heer.
Daarom pleit ons wat getrou jou gedagtenis vier by jou:
Smeek sonder ophou dat ons siele gered mag word.

Vers: Die hemele vertel die eer van God,
      en die uitspansel verkondig die werk van sy hande. (Ps.18)

Laat ons die groot Ligte van die Kerk, Petrus en Paulus prys;
want hulle het helderder as die son gestraal in die uitspansel van die geloof;
en met die ligstrale van hul prediking
die volke uit die onwetendheidtot die kennis van God omhoog gevoer.
Die een is aan 'n kruis geslaan,
en het so die reis na die hemel sy eie gemaak,
waar hy die sleutels van die Koninkryk deur Christus in die hand gegee is.
Die ander word tereg salig genoem ná hy met die swaard onthoof is,
en by die Verlosser gaan woon het.
Beide betig Israel omdat hy onregmatig sy hande teen die Here Self
uitgesteek het.
Daarom, deur hul gebede, Christus ons God,
werp hulle neer wat teen ons is.
en versterk die Ortodokse geloof,
want U is mensliewend.

Eer aan die Vader en aan die Seun en aan die Heilige Gees,

Toon 6
                                     22


Vandag het 'n blye fees oor die eindes van die aarde gestraal,
die al-eerwaardige gedagtenis van die allerwyse leierapostels Petrus en
Paulus.
Daarom verheug ook Rome haar waar sy dans.
Laat ook ons, broers en susters, luisterryk met liedere en gesange
hierdie al-eerwaardige dag vier en sê:
"Verheug jou, Petrus, Apostel en ware vriend van jou leraar Christus ons God.
Verheug jou, alombeminde Paulus,
Prediker van ons geloof en leraar van die wêreld.
Daar julle vrymoedigheid het, heilige uitverkore paar,
smeek Christus ons God dat ons siele gered mag word.”

Nou en altyd en tot in ewigheid. Amen.

Theotokion - Toon 6

O Theotokos, u is die ware wynstok,
wat met die Vrug van die Lewe gebloei het.
Ons smeek u, Meesteres,
bid saam met die Apostels en al die Heiliges
dat ons siele ontferming mag ontvang.

Na die voltooing van die Apostiga, sê ons die Loflied van Simeon wat God
ontvang het (Lukas 2:29)

Nou laat U, Here, u dienskneg gaan in vrede
volgens u woord,
omdat my oë u heil gesien het,
wat U berei het voor die oë van al die volke
- 'n lig tot verligting van die nasies
en tot heerlikheid van u volk Israel.

Leser        Heilige God, Heilige Magtige, Heilige Onsterflike,
             ontferm U oor ons. (drie maal)

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.

             Alheilige Drie-eenheid, ontferm U oor ons.
             Here, reinig ons van ons sondes.
             Meester, vergeef ons ons oortredinge.
             Heilige, besoek en genees ons swakhede,
             om u Naams ontwil.

             Here, ontferm U. Here, ontferm U. Here, ontferm U.

             Eer aan die Vader en aan die Seun en aan die Heilige Gees,
             nou en altyd en tot in ewigheid. Amen.
                                        23


             Onse Vader, wat in die hemele is,
             laat u naam geheilig word.
             Laat u koninkryk kom.
             Laat u wil geskied
             soos in die hemel net so ook op die aarde.
             Gee ons vandag ons daaglikse brood
             en vergeef ons ons skulde
             soos ons ook ons skuldenaars vergewe
             en lei ons nie in versoeking nie
             maar verlos ons van die bose.

Priester     Want aan U behoort die Koninkryk en die krag en die
             heerlikheid, aan die Vader en die Seun en die Heilige Gees, nou
             en altyd en tot in ewigheid.

Leser        Amen.

Apolitikion – Toon 4

Eerstronendes onder die Apostels,
Leraars van die wêreld,
bid tot die Meester van almal,
dat Hy die wêreld vrede mag skenk,
en ons siele sy groot barmhartigheid.

Eer aan die Vader en aan die Seun en aan die Heilige Gees, nou en altyd en
tot in ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aarbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Diaken*       Wysheid.

Leser        Seën.

Priester     Geseënd is Hy Wat Is, Christus ons ware God, immer, nou en
             altyd en tot in ewigheid.

Leser        Amen. Mag die Here God die heilige en onfeilbare geloof
             van die vrome, Ortodokse Christene saam met sy heilige
             Kerk versterk tot in ewigheid.

Priester     Hoogheilige Theotokos, red ons.
                                           24


Leser          Eerbiedwaardiger as die Gerubim, en onvergelyklik
               glorieryker as die Serafim, het u ongeskonde God die
               Woord gebaar. Ware Theotokos, ons verheerlik u.

Die priester staan in die Heilige Deure met sy gesig na die Volk, en doen die
Groot Wegsending soos volg:

               Eer aan U, Christus God, ons hoop, eer aan U.

Leser          Eer aan die Vader en aan die Seun en aan die Heilige Gees,
               nou en altyd en tot in ewigheid. Amen.

               Here, ontferm U. (3x) Seën, vader.

Priester       Mag Christus ons ware God, deur die gebede van sy al-
               onbevlekte, al-onskuldige, heilige Moeder, deur die krag van die
               kosbare en lewendmakende Kruis, die beskerming van die
               eerbiedwaardige liggaamlose hemelse kragte, die smekinge van
               die eerbiedwaardige, glorieryke Profeet, Voorloper en Doper,
               Johannes, van die heilige, glorieryke en alomgeëerde Apostels,
               van die heilige, glorieryke en seëvierende martelare, van ons
               heilige Goddraende Vaders en Moeders, van die heilige N. (aan
               wie die kerk toegewy is), van die heilige en regverdige
               Voorouers van God, Joachim en Anna, van die heilige,
               glorieryke en alomgeëerde Leierapostels Petrus en Paulus wat
               ons vandag gedenk, en van al die heiliges, Hom oor ons ontferm
               en ons red, want Hy is goed en mensliewend.

               Deur die gebede van ons heilige vaders, Here Jesus Christus
               ons God, ontferm U oor ons en red ons.

Volk           Amen.

****************************************************************************************

           Let wel: Indien die Artoklasia bedien word, geskied die wegsending
           na die Apolitikia soos volg:

Diaken*        Laat ons bid tot die Heer.

Volk           Here, ontferm U.

Die priester kom by die Heilige Deure uit en seen die Volk, terwyl hy sê:

               Mag die seën van die Here en sy barmhartigheid oor julle kom,
               deur sy genade en mensliewendheid, immer, nou en altyd en tot
               in ewigheid.

Volk           Amen.
                                   25


Leser      Mag die Here God die heilige en onfeilbare geloof van die
           vrome, Ortodokse Christene saam met sy heilige Kerk versterk
           tot in ewigheid.

Priester   Hoogheilige Theotokos, red ons.

Leser      Eerbiedwaardiger as die Gerubim, en onvergelyklik
           glorieryker as die Serafim, het u ongeskonde God die
           Woord gebaar. Ware Theotokos, ons verheerlik u.

Priester   Eer aan U, Christus God, ons hoop, eer aan U.

Leser      Eer aan die Vader en aan die Seun en aan die Heilige Gees,
           nou en altyd en tot in ewigheid. Amen.

           Here, ontferm U. (3x) Seën, vader.

Priester   Mag Christus ons ware God, deur die gebede van sy al-
           onbevlekte, al-onskuldige, heilige Moeder, aan wie die
           aankondiging van die Blye Boodskap wat ons vier, gemaak is,
           deur die krag van die kosbare en lewendmakende Kruis, die
           smekinge van die eerbiedwaardige, glorieryke Profeet,
           Voorloper en Doper Johannes, van die heilige, glorieryke en
           alomgeëerde Apostels, van die heilige, glorieryke en
           seëvierende martelare, van ons heilige en Goddraende vaders,
           van die heilige N. (aan wie die kerk toegewy is), van die heilige
           en regverdige Voorouers van God, Joachim en Anna, van die
           heilige, glorieryke en alomgeëerde Leierapostels Petrus en
           Paulus wat ons vandag gedenk, en van al die heiliges, Hom oor
           ons ontferm en ons red, want Hy is goed en mensliewend.

           Deur die gebede van ons heilige vaders, Here Jesus Christus
           ons God, ontferm U oor ons en red ons.

Volk       Amen.
                                      26


Eerste Gebed

O Here, medelydend en barmhartig, lankmoedig en vol ontferming, hoor ons
gebed, en let op die stem van ons smeking. Bewerk vir ons 'n teken ten
goede. Lei ons op u weg, om in u waarheid te wandel. Maak ons harte bly om
u heilige Naam te vrees, want U is groot en doen wonders. U alleen is God,
en daar is niemand soos U onder die gode nie, Here: kragtig in
barmhartigheid, en edel in mag, om almal wat op u heilige Naam hoop te help
en te vertroos en te red.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.

Tweede Gebed

Here, bestraf ons nie in u toorn nie, tugtig ons nie in u woede nie, maar
handel met ons volgens u goedertierenheid, o geneesheer en heler van ons
siele. Lei ons na die hawe van u wil. Verlig die oë van ons harte tot die kennis
van u waarheid, en gee dat ons die res van die dag en ons hele lewe in vrede
en sonder sonde mag deurbring, deur die gebede van die Theotokos en al die
Heiliges.

Want aan U behoort die mag, en aan U behoort die koninkryk en die krag en
die heerlikheid: aan die Vader en die Seun en die Heilige Gees, nou en altyd
en tot in ewigheid. Amen.

Derde Gebed

Here, ons God, dink aan ons, u sondige en nuttelose dienaars, wanneer ons u
heilige Naam aanroep, en beskaam ons nie in die verwagting op u
barmhartigheid nie, maar skenk ons, Here, genadiglik alles wat ons vra wat vir
ons tot heil sal wees en ag ons waardig om U met ons hele hart lief te hê en
te vrees, en om in alles u wil te doen.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.

Vierde Gebed

U wat deur die heilige Kragte met nimmerswygende gesange en
onophoudelike lofliedere besing word, vul ons mond met u lof, om u heilige
Naam te verhef en gee ons 'n aandeel en erfdeel saam met almal wat u in
waarheid vrees, en wat u gebooie onderhou, deur die gebede van die heilige
Theotokos en al u Heiliges.

Want U kom toe alle heerlikheid, eer en aanbidding, Vader, Seun en Heilige
Gees, nou en altyd en tot in ewigheid. Amen.
                                     27


Vyfde Gebed

Here, Here, wat die heelal in u vlekkelose hand hou, wat lankmoedig teenoor
ons almal is en bedroef is oor ons boosheid, dink aan u medelye en u
barmhartigheid Besoek ons in u goedheid, en gee dat ons die res van dag die
veelsoortige liste van die bose mag ontvlug, en bewaar ons lewe van alle
aanslae, deur die genade van u Alheilige Gees.

Deur die barmhartigheid en mensliewendheid van u eniggebore Seun, met
wie U geloof word, saam met u alheilige, goeie en lewendmakende Gees, nou
en altyd en tot in ewigheid. Amen.

Sesde Gebed

O God, groot en wonderbaar, wat die heelal met onuitspreeklike goedheid en
ryke voorsienigheid bestuur, wat ons ook die goeie van hierdie wêreld
geskenk het, en ons die pand van die beloofde Koninkryk gegee het deur die
goeie wat reeds aan ons geskenk is, wat ons gedurende dié deel van die dag
wat verby is in staat gestel het om alle kwaad te vermy, gee dat ons ook die
oorblywende deel onberispelik voor u heilige heerlikheid mag voltooi, terwyl
ons U, ons enigste goeie en mensliewende God, besing.

Want U is ons God, en tot U stuur ons die lof omhoog, tot die Vader en die
Seun en die Heilige Gees, nou en altyd en tot in ewigheid. Amen.

Sewende Gebed

O grote en allerhoogste God, wat alleen onsterflik is, wat woon in
ontoeganklike lig, wat die hele skepping met wysheid gevorm het, wat die lig
en die duisternis van mekaar geskei het, en wat die son daargestel het om te
heers oor die dag, en die maan en die sterre oor die nag, wat ons, sondaars,
waardig geag het om in hierdie uur in dankbare erkentlikheid voor u aangesig
te kom, en U ons aand-lofgesang te bring: Laat ons gebed soos wierook voor
u aangesig opgaan, en aanvaar dit as 'n welriekende geur. Gee dat ons
hierdie aand en die nag wat voorlê in vrede mag deurbring. Beklee ons met
die wapens van die lig. Red ons van die vrees van die nag, en van alles wat in
duisternis rondsluip. Gee ons die slaap, wat U ons in ons swakheid vir rus
geskenk het, vry van alle duiwelse fantasieë. Ja, Meester van die heelal,
gewer van die goeie, mag ons ons ook op ons beddens verootmoedig en aan
u naam dink in die nag, en mag ons, verlig deur die oordenking van u
gebooie, met blymoedigheid van siel opstaan om die lof van u goedheid te
besing, terwyl ons gebede en smekinge, vir ons eie sondes en dié van u hele
volk, voor u medelye opdra. Besoek hulle in u barmhartigheid, deur die
gebede van die heilige Theotokos.

Want U is 'n goeie en mensliewende God, en tot U stuur ons die lof omhoog,
tot die Vader en die Seun en die Heilige Gees, nou en altyd en tot in
ewigheid. Amen.
                     28


                Die Vesperdiens
vir die heilige, glorieryke en alomgeëerde
      Leierapostels Petrus en Paulus
