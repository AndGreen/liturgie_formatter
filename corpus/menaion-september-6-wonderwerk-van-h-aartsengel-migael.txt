                                        1


Menaion September 6 – Wonderwerk van die H. Aartsengel Migael te
Kolosse, oftewel Chonae.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere (elkeen twee keer):

Toon 4

As ‘n allerstralende dienaar
van die Drie-sonnige Godheid geopenbaar,
o Opperleier Migael,
roep jy vreugdevol saam met Hemelse Kragte uit:
“Heilig is U, o Vader,
heilig is U, o Woord wat eweneens sonder begin is,
en heilig is U, o Heilige Gees:
een heerlikheid, een natuur,
een Godheid en mag.

Herhaal bg.

Vurig is jou gestalte en wonderbaar jou skoonheid,
o Migael, voorste onder die engele.
Want met jou onstoflike natuur deurloop jy die eindes van die aarde,
en vervul jy die opdragte van die Skepper van almal.
Jy word erken as kragtig in jou mag
en jy maak die tempel wat met jou naam vereer is
‘n bron van genesinge.

Herhaal bg.

Soos dit geskrywe is, o Heer,
“U Wat u Engele geeste maak en u dienaars ‘n vuuvlam,”
U het die Opperleier Migael
as voorste in die rangordes van u aartsengele aangewys,
daar hy hom aan u wil onderwerp, o Woord,
en met ontsag die Driemaal-heilige Loflied
aanhef tot u eer.

Herhaal bg.

Eer aan die Vader en aan die Seun en aan die Heilige Gees.

Toon 6
                                         2


Verheug julle saam met ons,
al die leiers van die Engele,
want jul hoof en ons beskermer,
die groot Opperleier,
heilig hierdie dag deur op sonderlinge wyse
in sy eerwaardige heiligdom te verskyn.
Daarom laat ons hom soos verskuldig besing en uitroep:
“Beskerm ons onder die beskutting van jou vleuels,
o allergrootste Aartsengel Migael.”

Nou en altyd en tot in ewigheid. Amen.

Theotokion – Toon 6

Verheug julle saam met ons,
alle kore van die maagde,
want ons beskerming, tussengangster en beskutting
en groot toevlug bemoedig vandag die verdruktes
deur haar eerwaardige, heilige voorsorg.
Daarom laat ons haar soos verskuldig besing en uitroep:
“Beskerm ons deur u heilige bystand,
o onbevlekte Meesteres Theotokos.”

Apostiga – Toon 1

O Opperleier Migael,
ons besing jou getrou as voorste leier van die hemelse rangordes
en as magtige bekermer, behoeder en redder
van die mense op aarde,
en smeek dat jy ons sal red van alle verderflike smart.

Vers. Wat sy boodskappers geeste en sy dienaars ‘n vuurvlam maak.

Die leier van die Goddelike hemelse Magte
roep vandag die kore van sterwelinge byeen
om saam met die Engele ‘n luisterryke fees
van hul heilige byeenkoms te vier
en saam die Driemaal-heilige Loflied tot God aan te hef.

Vers. Loof die Here, o my siel. O Here, my God, U is baie groot.

O Migael, goddelike gees,
bewaar en beskut ons tydens ons hele lewe
onder die beskutting van jou heilige vleuels,
waar ons met geloof ons toevlug tot jou neem,
en in die uur van die dood, o Aartsengel,
                                         3


wees ons almal naby as ‘n baie goedgesinde hulp.
Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 8

As leier, voorvegter en aanvoerder van die Engele,
verlos van alle nood, verdrukking, siektes en aaklige sondes
hulle wat jou opreg besing en openlik smeek,
o glorieryke Opperleier,
daar jy as onstoflike die Onstoflike aanskou
en deur die ontoeganklike lig van die Meester se heerlikheid verlig word.
Want Hy het in sy mensliewendheid om ons ontwil
vlees uit die Maagd aangeneem
in sy begeerte om die mensdom te red.

Apolitikion – Toon 4 (soos tydens Komplete)

Opperleier van die Hemelse Leërskare,
ons die onwaardiges pleit altyd by jou
dat jy ons sal omring met jou smeekbedes
terwyl jy met die beskutting van jou vleuels van nie-stoflike heerlikheid
ons beskerm wat voor jou neerval en dringend roep:
“Verlos ons van die gevare,
as die Aanvoerder van die hemelse Leërskare.”

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.


Die Veranderlike vir die Mettediens

Ná die Eerste Pslamlesing, die volgende Kathismata

Toon 4

Waar ons by jou eerwaardige tempel aanwesig is
                                       4


en jou reggelowig daarin verheerlik
as die een wat die hoogste rang onder die onstoflike rangordes beklee,
smeek ons jou met geloof, o heilige Opperleier:
Verlos ons deur jou smeekbedes van alle tirannie van ons vyande
en red ons van die toekomende bedreiging en die hel.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Theotokion – Toon 4

Ons die onwaardiges sal nooit nalaat
om u groot dade te vertel nie, o Theotokos;
want het u ons nie beskerm deur u gebede nie,
wie sou ons uit soveel gevare gered het?
Wie sou ons tot nou toe nog in vryheid bewaar het?
O Meesteres, mag ons nie weggaan van u nie,
want u red u dienaars altyd uit allerhande gevare

Ná die Tweede Pslamlesing, die volgende Kathismata

Toon 4

Opperleier van die liggaamlose dienaars,
wat in God se teenwoordigheid staan
en verlig word met met die glans wat daarvandaan kom,
reinig en heilig hulle wat jou getrou besing,
verlos hulle van alle tirannie van die vyand
en vra om ‘n vreedsame lewe vir Heersers
en al die eindes van die aarde.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Theotokion – Toon 4

Laat ons ons reikhalsend haas na die Theotokos,
en met bekering as geringe sondaars neerval
terwyl ons uitroep uit die diepte van ons siel:
Meesteres, kom ons te hulp,
betoon medelye aan ons.
Haas u want ons gaan tot niet
deur ons menigte foute.
Stuur nie u dienaars verleë terug nie,
want ons het u as ons enigste hoop verkry.
                                         5


Ná die Derde Ode, die volgende Kathismata:
Toon 8

Daar jy op bevel van jou Skepper
die leier van die hemelse rangordes
en dienaar van die Goddelike heerlikheid geword het,
is jy ‘n reddende tussenganger van Christene
wat hulle deur jou onstoflike heerlikheid van gevare verlos.
Daarom loof ons jou almal soos verskuldig
en besing ons jou fees, o Opperleier Migael.
Bid tot Christus ons God
dat Hy vergifnis van oortredinge mag skenk
aan hulle wat jou Goddelike wonderwerke met liefde vier.

Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Toon 8

Toe u die Wysheid en Woord in u skoot ontvang,
sonder om verbrand te word, o Moeder van God,
het u Hom wat die wêreld vashou vir die wêreld gebaar,
en Hom in u arms gehou wat alles byeenhou,
en aan u borste het u Hom gesoog wat almal voed.
Daarom smeek ek u, Alheilige Maagd,
dat ek van my oortredinge gered mag word,
wanneer ek voor die aangesig van my Skepper gaan staan.
O reine Maagd en Meesteres,
gee my dan u hulp,
want u kan alles doen wat u wil, o Albesongene.

Kontakion – Toon 2

God se Opperleier, dienaar van die Goddelike heerlikheid,
gids van mense en aanvoeder van die Liggaamlose Magte,
vra om wat tot ons voordeel strek
en om groot barmhartigheid,
as Opperleier van die Liggaamlose Magte.

Ikos

O Mensliewende, U het in u Skrifte gesê
dat ‘n menigte Engele in die hemel hul verheug
oor een mens wat hom bekeer, o Onsterflike.
Daarom waag ons dit, waar ons in ongeregtighede verkeer,
                                        6


om U, die enige sondelose wat ons harte ken,
elke dag te smeek daar U goedhartig is:
Betoon medelye met ons, o Meester,
en stuur ootmoed oor ons onwaardiges neer,
en skenk ons vergifnis.
Want die Opperleier van die Liggaamlose Magte
bid vir ons almal by U.

Sinaksarion

Op die 6de van vandeesmaand die Gedagtenis aan die sonderlinge wonder wat
in Kolosse te Frigië plaasgevind deur die Opperleier Migael.

Verse

As ‘n nuwe Noag verskyn jy aan jou tempel, Migael,
by Chonae maak jy ‘n einde aan die vloed van die riviere.

Op die sesde het Migael, die leier van die Geestelike Magte, die vloed van die
riviere in ‘n vorm gegiet.

Op dieselfde dag die Stryd van die Heilige Martelare Evdoksios, Zeno, Romulus
en Makarios.

Op dieselfde dag word die Heilige eenduisend eenhonderd-en-vier Martelare en
die Heilige Koldoti deur die swaard vervolmaak.

Op dieselfde dag word die Heiliges Faustus die priester, Makarios, Andreas, en
die monnik Bibos, Kyriakos, Dionysios, Andronikos, en die Heiliges Andropelagia
en Thekla en Theoktistos die Seevaarder en ‘n ander Kyriakos die Demoot deur
die swaard vervolmaak.

Op dieselfde dag het ook die inwyding van die kerk van die Hoogheilige
Theotokos vir die Tweede Keer in die huis van die Heilige Irene plaasgevind.

Deur hul heilige gebede, o God, ontferm U oor ons.

Eksapostilarion – Toon 2

Heel die mensdom, kom byeen en sien en aanskou
die vreemde wonder wat in Chonae voltrek is:
Migael die Liggaamlose het die rots met sy staf gekloof
en die riviere wat onbeheerst op die heilige water afgeloop het, deurdring.

Theotokion
                                         7


Wee my ellendeling!
Deur my onbeheerstheid destyds
is ek weggestoot van die beter beeld
waaraan ek deur God se werking deelgehad het.
Maar daar U goedhartig is, o Christus,
het U op onuitspreeklike wyse my deelgenoot geword
en wat slegter is deelagtig geword
en my so nuut gemaak, o Verlosser,
uit maagdelike bloed.

By die Lofpsalms maak ons voorsiening vir vier verse en sing ons die volgende
stigiere:

Toon 1

Waar ons op aarde soos die Engele feesvier,
laat ons tot God wat op die troon van heerlikheid gedra word,
die loflied uitroep:
‘Heilig is U, hemelse Vader,
Heilig is U, Woord wat saam ewig is,
asook die Alheilige Gees.”

Herhaal bg.

Daar jy die leier van die hemelse Magte is
deur jou groot vrymoedigheid
en by die troon staan wat ondraaglik in heerlikheid is
as ooggetuie van onuitspreeklike dinge,
red ons deur jou gebede, Opperleier Migael, bid ons jou,
waar ons in nood, gevare en versoekinge verkeer.

Daar jy, Opperleier Migael,
duidelik die voorste onder die Liggaamlose Engele is,
en ‘n dienaar van daardie Goddelike ligglans,
en ooggetuie en ingewydene is,
red ons wat jou jaarliks vroom vereer
en die Drie-eenheid getrou besing.

Eer aan die Vader en aan die Seun en aan die Heilige Gees.

Toon 5

Waar jou genade sy lig werp, o Aartsengel,
daar word die mag van die duiwel verdryf;
want die Oggendster wat geval het,
kan dit nie verduur om in jou lig te bly nie.
                                         8


Daarom vra ons jou:
Doof deur jou bemiddeling sy vurige pyle
wat teen ons gerig word
en verlos ons van sy struikelblokke,
Aartsengel Migael, wat waardig is om besing te word.

Nou en altyd en tot in ewigheid. Amen.

Theotokion - Toon 5

Ons, die gelowiges, noem u salig, o Maagd Theotokos,
en verheerlik u tereg as die onwankelbare stad,
die ondeurdringbare vesting,
die onverbreekbare beskerming
en toevlug van ons siele.

Die Groot Doksologie en die res van die Mettediens.
