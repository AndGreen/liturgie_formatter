                                             1
Die Klein Komplete, vir private gebruik by die afwesigheid van 'n priester

In die naam van die Vader en die Seun en die Heilige Gees, nou en altyd en tot in
ewigheid. Amen.

(Indien dit die Pasga-gety is: Christus het opgestaan uit die dode... drie maal, en dan
Heilige God...)

Eer aan U, ons God, eer aan U.

Hemelse Koning, Trooster, Gees van die Waarheid,
alomteenwoordig en met Wie alles vervul is,
Skatkis van die goeie en Gewer van lewe,
kom woon in ons,
suiwer ons van alle onreinheid,
en red ons siele, o Goeie.

Heilige God, Heilige Magtige, Heilige Onsterflike, ontferm U oor ons. (drie maal)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Here, ontferm U. (twaalf maal)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Kom, laat ons aanbid en neerval voor God, ons Koning!
Kom, laat ons aanbid en neerval voor Christus God, ons Koning!
Kom, laat ons aanbid en neerval voor Christus self, ons Koning en God!
                                              2
Psalm 50

Ontferm U oor my, o God, volgens u groot barmhartigheid en wis volgens die oorvloed van
u medelye my oortreding uit.
Was my heeltemal van my ongeregtigheid en reinig my van my sonde. Want ek ken my
ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig mag
word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het U aan
my bekend gemaak.
U sal my besprinkel met hisop, en ek sal gereinig word; U sal my was en ek sal witter word
as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae hê
nie.
'n Offer aan God is 'n verbryselde gees; 'n verbryselde en vernederde hart sal God nie
verag nie.
Doen goed, Here, aan Sion in u welbehae, en laat die mure van Jerusalem gebou word.
Dan sal U 'n welbehae hê in 'n offer van geregtigheid, in offergawe en brandoffers; dan sal
hulle stiere offer op u altaar.

Psalm 69

O God, kom my te hulp; Here, haas U om my te help.
Laat hulle wat my siel soek beskaamd staan en in die verleentheid gestel word.
Laat hulle wat my kwaad toewens agteruitwyk en beskaam word.
Laat hulle wat vir my sê: Goed so! Goed so! terstond agteruitwyk vanweë hul beskaming.
Laat almal wat U soek jubel en bly wees oor U, en laat hulle wat u heil liefhet altyd sê: Laat
God verheerlik word!
Maar ek is arm en behoeftig; o God, help my! U is my hulp en my redder; Here, talm tog
nie!

Psalm 142

Here, hoor my gebed; luister na my smeking in u waarheid; verhoor my in u geregtigheid.
En gaan nie na die gereg met u kneg nie, want niemand wat leef, sal voor u aangesig
geregverdig word nie.
Want die vyand het my siel vervolg; hy het my lewe tot teen die grond verneder; hy het my
laat sit in duisternis soos hulle wat lankal dood is, en my gees is vermoeid oor my; my hart
is ontsteld in my.
Ek het gedink aan die dae van weleer; ek het nagedink oor al u dade; oor die werke van u
hande het ek steeds nagedink.
Ek het my hande na U toe uitgesteek; my siel smag na U soos 'n dorsland.
                                            3
Hoor my gou, Here; my gees het my begewe.
Wend nie u aangesig van my af nie, sodat ek nie sal word soos hulle wat in die kuil
neerdaal nie.
Laat my in die môre u barmhartigheid hoor, want op U het ek my hoop gestel.
Maak aan my die weg bekend, Here, waarop ek moet gaan, want tot U het ek my siel
opgehef.
Bevry my van my vyande, Here, want tot U het ek my toevlug geneem. Leer my om u wil
te doen, want U is my God.
U goeie Gees sal my in 'n land van opregtheid lei. Om u naam ontwil, Here, sal U my
lewend maak.
In u geregtigheid sal U my siel uit verdrukking lei. En in u ontferming sal U my vyande
uitroei.
En sal U almal vernietig wat my siel verdruk, want ek is u kneg.

Doksologie

Eer aan God in die hoogste hemele, en vrede op aarde, in die mense 'n welbehae.
Ons besing U, ons loof U, ons aanbid U, ons verheerlik U, ons dank U vir u groot
heerlikheid.
Here Koning, hemelse God, almagtige Vader;
Here eniggebore Seun, Jesus Christus;
en Heilige Gees.
Here God, Lam van God, Seun van die Vader, wat die sonde van die wêreld wegneem,
ontferm U oor ons, U wat die sondes van die wêreld wegneem. Aanvaar ons smeking, U
wat sit aan die regterhand van die Vader, en ontferm U oor ons.
Want U alleen is heilig, U alleen is die Heer, Jesus Christus, tot eer van God die Vader.
Amen.
Ek sal U elke dag loof, en u Naam prys tot in ewigheid, ja tot in alle ewigheid.
Here, U het vir ons 'n toevlug geword van geslag tot geslag. Ek het gesê: O Here, ontferm
U oor my. Genees my siel, want ek het teen U gesondig.
Here, tot U het ek my toevlug geneem. Leer my om u wil te doen, want U is my God. Want
by U is die fontein van die lewe. In u lig sal ons die lig sien. Laat u barmhartigheid
voortduur vir die wat U ken.
Gee, Here, dat ons vannag van sonde bewaar mag word.
Lofwaardig is U, o Heer, die God van ons vaders, en geprys en verheerlik is u Naam tot in
ewigheid. Amen.
Laat u barmhartigheid, Here, oor ons wees, soos ons ons hoop gestel het op U.
Lofwaardig is U, o Here, leer my u gebooie.
Lofwaardig is U, o Meester, gee my insig in u gebooie.
Lofwaardig is U, o Heilige, verlig my met u gebooie.
U barmhartigheid, Here, is tot in ewigheid. Laat vaar nie die werke van u hande nie.
U kom toe die lofprysing, U kom toe die lofgesang, U kom toe die heerlikheid, Vader,
Seun, en Heilige Gees, nou en altyd en tot in ewigheid. Amen.

Geloofsbelydenis

Ek glo in een God, die almagtige Vader, die Skepper van die hemel en die aarde, en van
alle sigbare en onsigbare dinge.
En in een Here, Jesus Christus, die eniggebore Seun van God, gebore uit die Vader voor
alle tye. Lig uit Lig, ware God uit ware God, gebore, nie gemaak nie, een in wese met die
Vader, deur Wie alle dinge ontstaan het.
                                             4
Wat ter wille van ons, mense, en ter wille van ons saligheid neergedaal het uit die hemele,
vlees geword het deur die Heilige Gees en die Maagd Maria, en mens geword het.
Wat vir ons gekruisig is onder Pontius Pilatus, en gely het en begrawe is, en op die derde
dag weer opgestaan het, volgens die Skrifte.
Wat opgevaar het na die hemele en sit aan die regterhand van die Vader.
En wat weer sal kom met heerlikheid om te oordeel die lewendes en die dooies.
Wie se Koninkryk geen einde sal hê nie.
En in die Heilige Gees, die Here, die Lewendmaker, wat van die Vader uitgaan, wat saam
met die Vader en die Seun aanbid en verheerlik word, wat gespreek het deur die profete.
En in een Heilige, Katolieke en Apostoliese Kerk.
Ek bely een doop tot vergifnis van sondes.
Ek verwag die opstanding van die dooies en die lewe van die toekomstige ewigheid.
Amen.

(Hier kan 'n kanon of akathistoslied ingevoeg word.)

Dit is waarlik gepas om u salig te noem, o Theotokos,
immergeseënd, al-onskuldig en die Moeder van ons God.
Eerbiedwaardiger as die Gerubim,
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Heilige God, Heilige Magtige, Heilige Onsterflike, ontferm U oor ons. (drie maal)

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Alheilige Drie-eenheid, ontferm U oor ons.
Here, reinig ons van ons sondes.
Meester, vergeef ons ons oortredinge.
Heilige, besoek en genees ons swakhede,
om u Naams ontwil.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Onse Vader, wat in die hemele is,
laat u naam geheilig word.
Laat u koninkryk kom.
Laat u wil geskied
soos in die hemel net so ook op die aarde.
Gee ons vandag ons daaglikse brood
en vergeef ons ons skulde
soos ons ook ons skuldenaars vergewe
en lei ons nie in versoeking nie
maar verlos ons van die bose.

Amen.
                                               5
Indien die tempel gewy is aan die Here of aan die Theotokos, word die troparion van die
tempel eerste gesê, en dan die troparion van die dag (sien hieronder), en dan O God van
ons vaders, ens.
Indien die tempel aan 'n heilige gewy is, word die troparion van die.
dag eerste gesê, en dan die troparion van die tempel, en dan O God van ons vaders, ens.

Sondagaand: Toon 4

Opperleiers van die Hemelse Leërskare,
ons die onwaardiges pleit altyd by julle
dat julle ons sal omring met jul smeekbedes
terwyl julle met die beskutting van julle vleuels van nie-stoflike heerlikheid
ons beskerm wat voor julle neerval en dringend roep:
“Verlos ons van die gevare,
as die Aanvoerders van die hemelse Leërskare.”

Maandagaand: Toon 2

Die gedagtenis van die Regverdiges word met lofliedere gevier,
maar die getuienis van die Here is genoeg vir jou, o Voorloper;
want jy het geblyk om waarlik eerbiedwaardiger as selfs die Profete te wees,
aangesien dit aan jou gegun is om in lopende water Hom te doop wat hulle verkondig het.
Daarom het jy, na jy vir die waarheid gestry het,
jou verheug om die goeie tyding selfs aan dié in die doderyk bekend te maak;
dat God in die vlees verskyn het,
dat Hy die sonde van die wêreld wegneem
en ons sy groot barmhartigheid skenk.

Dinsdagaand: Toon 1

O Here, red u volk, en seën u erfdeel;
skenk die oorwinning aan die vromes oor hulle vyande;
en deur die krag van u Kruis bewaar u gemeenskap.

Woensdagaand: Toon 3

Heilige Apostels,
bid tot die barmhartige God,
dat Hy die vergewing van sondes sal skenk aan ons siele.

Ook die troparion aan die Heilige Nikolaas: Toon 4

Die waarheid van jou dade het jou aan jou kudde openbaar as 'n reël van geloof,
'n beeld van sagmoedigheid en 'n leermeester van selfbeheersing.
Daarom het jy die hoogtes deur nederigheid bereik,
rykdom deur armoede.
O vader en hiërarg Nikolaas,
bid tot Christus God,
dat ons siele gered mag word.

Donderdagaand: Toon 1
                                               6
O Here, red u volk, en seën u erfdeel;
skenk die oorwinning aan die vromes oor hulle vyande;
en deur die krag van u Kruis bewaar u gemeenskap.

Dan, van Sondagaand tot Donderdagaand (indien dit 'n eenvoudige diens is): Toon 4

O God van ons vaders,
wat altyd met ons handel volgens u sagmoedigheid,
neem u barmhartigheid nie van ons weg nie,
maar rig ons lewe in vrede,
ter wille van húlle gebede.

Oor die hele wêreld is u Kerk getooi
in die bloed van u Martelare
soos met purper en fyn linne,
en deur hulle roep Sy tot U, o Christus God:
Laat u barmartighede oor u volk neerdaal,
skenk vrede aan u gemeenskap,
en aan ons siele u groot barmhartigheid.

Eer aan die Vader en aan die Seun en aan die Heilige Gees.

Met die Heiliges laat rus, o Christus, die siel(e) van u die-naar(s) waar daar geen pyn,
smart of sugting is nie, maar waar lewe is sonder einde.

Nou en altyd en tot in ewigheid. Amen.

Deur die gebede, Here, van al u heiliges en van die Theotokos, skenk ons u vrede, en
ontferm U oor ons, want U alleen is medelydend.

Vrydagaand:

Apostels, Martelare, en Profete,
Hiërarge, Heiliges en Regverdiges,
wat die stryd goed voleindig het en die geloof behou het,
aangesien julle vrymoedigheid het by die Heiland, o goeies,
vra ons julle: Smeek Hom, as die Goeie, vir ons,
dat ons siele gered mag word.

Eer aan die Vader en aan die Seun en aan die Heilige Gees.

Met die Heiliges laat rus, o Christus, die siel(e) van u die-naar(s) waar daar geen pyn,
smart of sugting is nie, maar waar lewe is sonder einde.

Nou en altyd en tot in ewigheid. Amen.

As eerstelingoffer van die natuur, o Heer,
offer die wêreld U wat die skepping geplant het
die Goddraende martelare.
Deur hul gebede bewaar u Kerk in diepe vrede,
en beskerm haar deur die Theotokos,
U wat ryk aan barmhartigheid is.
                                            7

Die troparion vir 'n kerk se beskermheilige word nie op Saterdae gesê nie.
Saterdagaande tydens komplete word die apolitikion en kontakion van die Opstanding in
die toon van die komende week gesê:

Toon 1

Nadat die steen deur die Jode verseël is
terwyl die soldate u onbevlekte Liggaam bewaak het,
het U op die derde dag opgestaan, o Verlosser,
en lewe geskenk aan die wêreld.
Daarom het die hemelse magte
U toegeroep, o gewer van lewe:
Eer aan u opstanding, o Christus!
Eer aan u koninkryk!
Eer aan u heilsbedeling, o enige Mensliewende!

Kontakion – Toon 1

As God het U met heerlikheid uit die graf opgestaan
en die wêreld saam met U opgewek.
Die menslike natuur het U besing as God
en die dood is tot niet.
Adam dans, o Meester,
en Eva, nou bevry van haar boeie, verheug haar en roep uit:
“Dit is U, o Christus,
wat die opstanding aan almal skenk.”

Toon 2

Toe U, o onsterflike Lewe, neergedaal het tot die dood,
het U die doderyk met die weerligstraal van u Godheid gedood.
En toe U die dooies uit die onderwêreld opgewek het,
het al die magte van die hemel uitgeroep:
O Gewer van Lewe, Christus ons God, eer aan U!

Kontakion - Toon 2

U het uit die graf uit opgestaan, almagtige Verlosser,
en by die aanskoue van dié wonder het die onderwêreld verslae gestaan.
Die dooies het verrys en die skepping het hom saam met U verheug.
Ook Adam jubel saam
en die wêreld, my Verlosser, besing U sonder ophou.

Toon 3

Laat die hemele bly wees
en die aarde juig,
Want die Here het mag met sy arm getoon.
Deur sy dood het Hy die dood vertrap
en die eersgeborene uit die dode geword.
Uit die buik van die doderyk het Hy ons gered
                                               8
en aan die wêreld
sy groot barmhartigheid geskenk.

Kontakion – Toon 3

Vandag, Barmhartige, het U uit die graf uit opgestaan
en ons by die poorte van die dood uitgelei.
Vandag dans Adam en verheug Eva haar.
Ook profete saam met patriarge
besing sonder ophou
die Goddelike krag van u heerskappy.

Toon 4

Nadat die Here se dissipelinne
die blye boodskap van die opstanding by die engel gehoor het,
en die voorvaderlike veroordeling weggewerp het,
het hulle jubelend vir die Apostels vertel:
Die dood is beroof,
Christus God het opgestaan
en aan die wêreld groot barmhartigheid geskenk.

Kontakion – Toon 4

My Heiland en Verlosser
het uit die graf as God
die aardgeborenes uit hul boeie laat opstaan
en die poorte van die doderyk verbrysel
en as Meester op die derde dag opgestaan.

Toon 5

Laat ons die gelowiges
die Woord besing en aanbid,
beginloos saam met die Vader en die Gees,
tot ons heil uit die Maagd gebore;
want dit het Hom behaag om die kruis te bestyg in die vlees,
die dood te verduur
en die dooies op te wek
deur sy glorieryke Opstanding.

Kontakion – Toon 5

In die doderyk het U neergedaal, my Heiland,
en die poorte daarvan as Almagtige verbrysel.
As Skepper het U die dooies saam met U opgewek,
die angel van die dood vernietig, o Christus,
en Adam van die vloek bevry, Mensliewende.
Daarom roep ons U almal toe:
“Red ons, o Here.”
Toon 6
                                             9
Die engelemagte was by u graf;
die wagte het soos dooies geword.
Maria het by u graf gestaan,
op soek na u vlekkelose liggaam.
U het die doderyk beroof
sonder om daardeur aangetas te word.
U het die Maagd tegemoet gegaan en die lewe geskenk.
U wat uit die dode opgestaan het:
Here, eer aan U!

Kontakion – Toon 6

Toe Christus ons God, die gewer van Lewe,
al die dooies met sy lewegewende hand
uit die duistere dale opgewek het,
het Hy die opstanding aan die mensegeslag geskenk.
Hy is die Heiland van almal,
die Wederopstanding, die Lewe en God van almal.

Toon 7

Deur u Kruis het U die dood vernietig
en het U die paradys vir die rower geopen.
Die treurlied van die mirrdraagsters
het U verander in vreugde.
En U het u Apostels bevel om te verkondig
dat U opgestaan het, o Christus God,
en aan die wêreld die groot barmhartigheid skenk.

Kontakion – Toon 7

Die mag van die dood kan sterwelinge nie meer vashou nie,
want Christus het daarheen afgedaal
en die krag daarvan verbrysel en vernietig.
Die doderyk is geboei;
Die profete jubel en roep eenstemmig uit:
“Die Verlosser het aan hulle wat in duisternis verkeer, verskyn.
Kom uit, o getroues, en gaan die opstanding in.”

Toon 8

Uit die hoogte het U neergedaal, o Goedhartige,
en U het aanvaar om drie dae in die graf te bly,
om ons van ons hartstogte te bevry.
O Heer, ons Lewe en ons opstanding:
Eer aan U!

Kontakion - Toon 8

Deur uit die graf uit op te staan,
het U die dooies opgewek
en Adam weer laat opstaan.
                                               10
Eva dans oor u Opstanding en die eindes van die wêreld vier fees
oor u verrysenis uit die dode, o ryke Barmhartige.

Here, ontferm U. (veertig maal)

Die Gebed van alle tye

U wat te alle tye en elke uur in die hemel en op aarde aanbid en verheerlik word, Christus
God, lankmoedig, groot van barmhartigheid en ryk aan mededoë, wat die regverdiges
liefhet en U oor die sondaars ontferm, wat almal roep tot die heil deur die belofte van die
komende goeie dinge. Here, aanvaar U self in hierdie uur ons versoeke, en rig ons lewens
na u gebooie. Heilig ons siele, suiwer ons liggame, maak ons gedagtes reg, reinig ons
oorweginge, en bevry ons van alle verdrukking, kwaad en nood.
Omring ons deur u heilige engele sodat ons, beskerm en gelei deur hulle leër, mag kom
tot die eenheid van die geloof en die kennis van u ontoeganklike heerlikheid, want U word
geloof tot in ewigheid. Amen.

Here, ontferm U. Here, ontferm U. Here, ontferm U.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Eerbiedwaardiger as die Gerubim,
en onvergelyklik glorieryker as die Serafim,
het u ongeskonde God die Woord gebaar.
Ware Theotokos, ons verheerlik u.

Gebed tot die Alheilige Theotokos.

O onbevlekte, smettelose, ongeskonde, onskuldige reine Maagd, Bruid van God en
Meesteres: U wat deur u wonderbaarlike ontvangenis God die Woord met die mensdom
verenig en die gevalle natuur van ons geslag met die hemelse verbind het, u wat die
enigste hoop is van hulle sonder hoop, en die hulp van hulle teen wie stryd gevoer word,
bereidwillige beskerming van hulle wat hulle tot u haas, en toevlug van alle Christene.
Verafsku my, skuldbelade sondaar, nie, wat my met skandelike gedagtes, woorde en dade
heeltemal nutteloos gemaak het, en deur traagheid van denke 'n slaaf van die genietinge
van die lewe geword het.
Maar as die Moeder van die mensliewende God, wees mensliewend en vol medelye
teenoor my, reddelose sondaar, en aanvaar my gebed wat met onrein lippe aan u opgedra
word.
En deur u moederlike vrymoedigheid, pleit by u Seun, ons Meester en Here, dat Hy ook vir
my die mensliewende hart van sy goedheid sal open, dat Hy my tallose misstappe oor die
hoof sal sien, my sal laat terugkeer tot boetvaardigheid, en my 'n bevestigde onderhouer
van sy voorskrifte sal maak.
En wees my altyd naby, daar u barmhartig en medelydend is en die goeie liefhet. Wees in
hierdie lewe my vurige beskermster en hulp, weer die aanslae van my teenstanders af, en
lei my na die heil.
                                           11
En wanneer ek moet heengaan, neem dan my armsalige siel in u sorg, en verdryf ver
daarvan weg die duistere gesig van bose geeste.
En op die vreeswekkende oordeelsdag, verlos my van ewige straf en maak my 'n
erfgenaam van die onuitspreeklike heerlikheid van u Seun, ons God.
Mag dit my deur u bemiddeling en hulp beskore wees, my Meesteres, alheilige Theotokos,
deur die genade en mensliewendheid van u eniggebore Seun, ons Here en God en
Saligmaker, Jesus Christus, aan wie al die heerlikheid, eer en aanbidding toekom, saam
met sy beginlose Vader, en sy alheilige, goeie en lewendmakende Gees, nou en altyd en
tot in ewigheid. Amen.

Gebed tot ons Here Jesus Christus
- deur die monnik Antiogus

Gee ons, Meester, waar ons nou gaan slaap, rus na liggaam en siel. En behoed ons van
die duistere slaap van die sonde, en van alle donker genietinge van die nag. Bring die
storms van ons hartstogte tot bedaring, doof die vlammende pyle van die bose wat met lis
teen ons geslinger word, beteuel die onstuimighede van die vlees, en bring elke aardse en
stoflike gedagte tot rus.
En skenk ons, o God, 'n waaksame gees, 'n wyse verstand, 'n nugter hart, 'n rustige slaap,
vry van enige duiwelse fantasie. Wek ons teen die tyd van gebed, gesterk deur u
voorskrifte, terwyl ons u oordele voortdurend in gedagte hou.
Skenk ons die genade om U die hele nag lank te verheerlik, om u aleerbiedwaardige en
hoogverhewe Naam te besing, te loof en te verheerlik, van die Vader en die Seun en die
Heilige Gees, nou en altyd en tot in ewigheid. Amen.

Hooggeërde, immermaagdelike, geseënde Theotokos, bied ons gebed aan u Seun, ons
God, en bid dat Hy deur u ons siele mag red.

My hoop is die Vader,
my toevlug die Seun,
my beskutting die Heilige Gees.
Heilige Drie-eenheid, eer aan U.

Op u stel ek al my hoop, Moeder van God, beskerm my onder u hoede.

Oor u, begenadigde,
verheug die hele skepping hom,
die engeleskaar en die menslike geslag,
u, geheiligde tempel en geestelike paradys,
die roem van maagde, uit wie God vlees aangeneem het
en ‘n kind geword het,
hoewel Hy God voor alle tye is.
U skoot het Hy sy troon gemaak,
wyer as die hemele.
Oor u, begenadigde, verheug die hele skepping hom:
Eer aan u.
                                           12
Gebed aan die beskermengel

Heilige Engel, wat my armsalige siel en ellendige lewe bystaan, verlaat my sondaar nie,
gaan nie weg van my vanweë my gebrek aan selfbeheersing nie, en laat geen ruimte vir
die bose gees om deur die oorrompeling van my sterflike liggaam heerskappy oor my te
verkry nie. Hou my armsalige, swakke hand vas en lei my op die pad van heil. Ja, Heilige
Engel van God, bewaarder en beskutter van my armsalige siel en liggaam, vergewe my
alles waarin ek u bedroef het al die dae van my lewe, ook as ek vandag gesondig het.
Beskut my vannag en bewaar my van alle misbruik deur die teëstander, sodat ek God nie
deur een of ander sondige daad vertoorn nie. Tree vir my in by die Here, dat Hy my
versterk in sy vrees, en my 'n dienaar maak wat sy goedheid waardig is. Amen.

O ons aanvoerder en beskermer,
ons wat verlos is van verskrikkinge
skryf die oorwinning met dankbaarheid toe aan u, o Theotokos.
Maar daar u oor onoorwinlike mag beskik,
bevry ons van alle gevare
sodat ons tot u mag roep:
Verheug u, Ongehude Bruid!

Alheilige Theotokos, red ons.
Maagd wat God gebaar het, verheug u;
o begenadigde Maria, die Here is met u;
geseënd is u onder die vroue en geseënd is die vrug van u skoot,
want u het gebaar die Redder van ons siele.

Troparion – Toon 3

Verwonderd deur die skoonheid van u maagdelikheid
en die uitnemende luister van u reinheid,
het Gabriël tot u geroep, o Theotokos:
Watter loflied is gepas om aan u te bring?
Wat sal ek u noem? Ek huiwer en is in die war.
Daarom, soos ek beveel is, roep ek tot u:
Verheug u, o Begenadigde!

Deur die gebede van ons heilige vaders, Here Jesus Christus ons God, ontferm U oor ons
en red ons. Amen.
