                                          1


Menaion Julie 23 Die H. Hiëromartelaar Fokas

Die Veranderlike vir die Vesperdiens

By “Heer, ek het U aangeroep…” sing ons die volgende stigiere.

Toon 1

Daar hy die mengbak met sy martelaarsbloed gevul het,
giet Christus se martelaar Fokas genesinge op die gelowiges uit
en verdryf hy siektes,
terwyl hy deur die verhewe verkondiging van sy martelaarskap
almal oproep: “Kom met geloof, julle wat dors het,
geniet die strome van genadegawes.”

O Martelaar Fokas,
deur jou Goddelike standvastigheid
het jy in die krag van die Drie-eenheid die dwaling van goddeloosheid,
die stormvlaag van die veelgodedom afgewend,
en klaarblyklik soos die pyle van kleuters
die skerpte van die swaard, hitte van vuur
en die sneeustorm van folteringe verduur.

Toe jy ‘n herout van die lewegewende God geword het,
o salige Stryder Fokas,
is jy as neerhaler van tiranne en heilige oorwinnaar bewys.
Daar jy jou lewe as pand aan die Onsterflike toevertrou het,
het jy dus na die nimmertanende glans van God gegaan.

Eer aan die Vader en aan die Seun en aan die Heilige Gees.

Toon 4

O Allersalige, wyse Hiëromartelaar Fokas,
jy was van kleins af ‘n liefhebber van die Heer.
Want jy het die wapen van die Kruis op jou skouers geneem,
en onwankelbaar die weg van die waarheid bewandel,
waardeur jy ‘n metgesel van die Engele geword het,
‘n teenstander van demone,
en as uitnemende voorbidder van wêreld geopenbaar is.

Nou en altyd en tot in ewigheid. Amen.

Theotokion – Toon 4

Behoed u dienaars van allerlei gevare, o geseënde Theotokos,
sodat ons u mag verheerlik,
die hoop van ons siele.

Of die Kruistheotokion (op Dinsdag- of Donderdagaande) – Toon 4
                                           2


Toe die Maagd, u Moeder, U aan die Kruis sien hang, o Heer,
was sy verbaas en het sy na U gestaar en gesê:
“Hoe het hulle wat u vele gawes geniet het, U vergeld, o Meester?
Maar ek vra U: Laat my nie alleen in die wêreld agter nie,
maar haas U om op te staan,
en wek die voorvaders saam met U op.”

Apolitikion – Toon 4

Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Fokas,
bid tot Christus ons God
dat ons siele gered mag word.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 4

Terwyl jy die bloedlose offer aan Christus opdra,
o Hiërarg Fokas deur God geïnspireer,
het jy deur jou bloed jouself as offer gebring.
Daarom waar jy in vreugde woon, Vader,
dink aan hulle wat met geloof
die heilige en deurlugtige dag van jou stryd vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

U wat alleen die Skepper van die heelal gebaar het,
wat alleen die mensdom deur u geboortegewing getooi het, o Onbevlekte,
red my van die strikke van die listige Belial,
bevestig my op die rots van Christus se wil,
en pleit dringend by Hom aan Wie u ‘n liggaam verleen het.

Of die Kruistheotokion (op Woensdag- en Vrydagoggende) – Toon 4

Toe U verhoog is, het U hulle wat eens geval het, verhoog,
maar deur u verhoging het U my neergewerp.
O my Seun, lig van my oë, aanvaar die lyding uit vrye wil vir ons.
Verduur die Kruis, spykers, spons en lans,
waardeur U die genade van vryheid van die hartstogte bestier het.
                                           3


Sinaksarion

Op die 23ste van vandeesmaand die Gedagtenis aan die Heilige Hiëromartelaar
Fokas.

Verse.        Die lig van die Heer het jou hart verlig, o Fokas,
              en as vat van lig geopenbaar.

              Op die 23ste is Fokas as dooie weggedra.

Die gedagtenis aan die Heilige Anna van Lefkadia.

Op dieselfde dag die gedagtenis aan die Heilige Profeet Esegiël.

Op dieselfde dag die Gedagtenis aan die Heilige Martelare Apollinarius en Vitalis,
Biskoppe van Ravenna, en Apollonius van Rome, en die sewe Martelare van
Karthago, asook die Gedagtenis aan die Christene wat in Bulgarye vervolmaak is
tydens die bewind van Keiser Nikeforus.

Deur hul heilige gebede, o God, ontferm U oor ons. Amen.
