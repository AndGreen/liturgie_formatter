                                       1


Menaion 26 Oktober: Die Heilige Grootmartelaar Demetrios, die
Mirrestromende

Die Veranderlike vir die Vesperdiens

Na die Aanvangspsalm, sê ons die eerste Stasis uit die Psalmboek “Geseënd
is die man…”.

Ons sing 6 verse by “Heer, ek het U aangeroep.”

Toon 8

O sonderlinge wonder!
In die hemel en op aarde het vreugde vandag helder gestraal
by die gedagtenis van die Martelaar Demetrios;
deur die Engele word hy met lof bekrans,
en van mense ontvang hy liedere.
O, hoe het hy nie gestry nie!
Hoe goed het hy nie gewedywer nie!
Deur hom het die sluwe vyand geval en het Christus oorwin.

O sonderlinge wonder!
Deur die ligstrale van sy wonders
skyn Demetrios vir altyd
helderder as die son oor die ganse aarde
stralend met die lig wat geen aand ken nie,
en put hy genot uit die lig wat nooit ondergaan nie;
deur sy strale is barbaarse wolke verjaag,
siektes verdryf, en demone oorwin.

O sonderlinge wonder!
Die drie-maalsalige Demetrios,
ter wille van Christus deur ‘n spies deurboor,
het elke dag soos ‘n tweesnydende swaard teen die vyande verskyn,
terwyl hy die verwaandheid van vyande wegsny
en die astrantheid van demone breek.
Laat ons tot hom uitroep:
“Heilige Demetrios,
beskerm ons wat jou al-eerwaardige gedagtenis altyd vier.”

Jy het as ‘n suil van die ware geloof verskyn,
gevestig op die rots van die geloof,
nie vasgevang deur versoekinge nie en nie deur gevare geskud nie;
want die golwe van die goddeloses wat teen jou aangebreek het met heftige
deining en golfslag
het nie jou onwrikbare standvastigheid laat wankel nie;
want jy het daarna verlang om met ‘n martelaarskroon getooi te word.

Deur te ly, en so die lewebrengende lyding van Christus na te volg,
het jy, glorieryke oorwinnaar Demetrios,
                                      2


die mag om wonders te doen van Hom ontvang;
en jy red hulle wat hul toevlug neem tot jou
en verlos hulle van baie gevare
omdat jy ‘n welgevallige vrymoedigheid by Christus het;
voor Wie jy nou staan met heerlikheid vervul.

Met jou eie bloed wat loop, Demetrius,
is jy geoffer aan Christus die Gewer van lewe
wat sy kosbare bloed ter wille van jou gestort het;
en hy het jou ‘n deelgenoot aan sy heerlikheid gemaak,
‘n metgesel in sy koningskap,
want jy het die oorwinning teen die trotsaard behaal
en sy verskriklike liste heeltemal gedoof.

Eer aan die Vader en aan die Seun en aan die Heilige Gees.
Toon 6
Vandag roep die wêreldwye fees van die Oorwinnaar ons byeen.
Kom dan, liefhebbers van feeste, laat ons sy gedagtenis stralend vier,
terwyl ons sê:
“Wees gegroet, jy wat die kleed van goddeloosheid deur geloof uitmekaar
geskeur het,
en jou met die moed van die Gees beklee het!
Wees gegroet, jy wat die doelstellings van die wetteloses
met die krag wat deur die enige God aan jou gegee is, vernietig het!
Wees gegroet, jy wat toe jou ledemate deur die spies deurboor is
vir ons op geestelike wyse die salige lyding van Christus uitgebeeld het!
Smeek Hom, Demetrius, tooisel van Atlete,
dat ons verlos mag word van sigbare en onsigbare vyande,
en dat ons siele gered mag word.

Nou en altyd en tot in ewigheid. Amen.

Alheilige Meesteres, die hulp van die wêreld en hoop van Christene,
ons smeek en vra u nou, o Goeie,
om u Seun en Here genadig te maak teenoor ons wat gesondig en in
wanhoop verval het,
want u kan dit doen deur u moederlike vrymoedigheid teenoor Hom.
Maak gou, maak gou, o Onbevlekte,
en red u volk van die naderende gevaar.
Ter wille van u innige barmhartigheid
veronagsaam nie hulle wat u besing.

Hierna volg die Intog en O Blye Lig, die prokimenon van die dag en die
volgende Skriflesings.

Die Lesing uit die profesie van Jesaja (63:15-19; 64:1-5, 8-9).
                                       3


Kyk van die hemel neer, o Here, en aanskou uit u heilige woning en uit u
heerlikheid. Waar is die oorvloed van u barmhartigheid en u ontferming, dat U
U van ons weerhou, Here? Want U is ons Vader, want Abraham weet van ons
nie, en Israel ken ons nie, maar red U ons, Here, ons Vader. Want van die
begin af is u Naam oor ons. Here, waarom het U ons laat wegdwaal van u
weg? Waarom het U ons harte verhard sodat ons U nie vrees nie? Keer terug
ter wille van u knegte, ter wille van die stamme van u erfdeel, sodat ons ‘n
klein deel van u heilige berg mag erf. Ons teëstanders het u heiligdom
vertrap. Ons het geword soos aan die begin, toe U nie oor ons geheers het
nie, en u Naam nie oor ons uitgeroep is nie. As U die hemel oopmaak, sal
vrees die berge beetpak deur u toedoen, en sal hulle wegsmelt soos was
wegsmelt in die vuur. En vuur sal u teëstanders verteer en u Naam sal aan u
teëstanders bekend wees. En nasies sal voor u aangesig verwar word.
Wanneer U heerlike dinge doen, sal vrees die berge beetpak deur u toedoen.
. Van ewigheid af het ons nie gehoor nie en het ons oë geen God buiten U
gesien nie. En u werke is waar en U sal barmhartigheid bewys aan hulle wat
op U wag. Want barmhartigheid sal hulle wat geregtigheid beoefen teëkom,
en hulle sal aan u weë dink. En nou, Here, U is ons Vader. Ons is die klei en
U is ons Formeerder. Ons almal is die werk van u hande. Wees nie baie
toornig teenoor ons nie, Here, en dink nie vir ewig aan ons sondes nie. En
sien ons nou aan, Here, want ons is almal u volk.

Die Lesing uit die Profesie van Jeremia (2:1-12)

So spreek die Here: Ek onthou die barmhartigheid van jou jeug, en die liefde
van jou volvoering, toe jy die Heilige van Israel gevolg het, spreek die Here,
die Heilige van Israel. Die eersteling van sy opbrengs behoort aan die Here.
Almal wat hom verslind, sal hulle besondig. Onheil sal oor hulle kom, spreek
die Here. Hoor die woord van die Here, o huis van Jakob, en elke geslag van
die huis van Israel. So spreek die Here: Watter fout het julle vaders in My
gevind, dat hulle ver van My afgewyk en agter nietige dinge aangeloop het en
nietig geword het? En hulle het nie gesê: Waar is die Here wat ons uit
Egipteland laat optrek het, ons in die woestyn gelei het, in ‘n onbekende en
onbegaanbare land, in ‘n land sonder water en vrug, en in doodskaduwee, in
‘n land waar niemand deurgetrek en geen mensekind gewoon het nie? En Ek
het julle in Karmel gebring, om sy vrugte te eet, en sy goeie dinge. En julle het
ingegaan en my land verontreinig, en my erfenis ‘n gruwel gemaak. Die
priesters het nie gesê: Waar is die Here? En dié wat die wet handhaaf, het My
nie geken nie. En die herders het teen My gesondig. En die profete het deur
Baäl geprofeteer, en agter dinge aangeloop wat geen voordeel bring nie.
Daarom sal Ek steeds met julle in ‘n geding betrokke raak, spreek die Here,
en sal Ek met julle kindskinders in ‘n geding betrokke raak. Gaan oor na die
eilande van die Kittiërs en kyk, en stuur na Kedar, en let daar goed op, en kyk
of so-iets gebeur het, of die nasies hul gode verruil het – en hulle is nie eers
gode nie. - Maar my volk het sy heerlikheid verruil vir waaruit hulle geen
voordeel sal trek nie. Die hemel is hieroor verbaas, en is uitermate met
afgryse vervul, spreek die Here.

Die lesing uit die Wysheid van Salomo (3:1-9)
                                       4


Die siele van die regverdiges is in die hand van God, en geen kwelling sal
hulle aanraak nie. In die oë van die dwase het dit gelyk of hulle gesterwe het,
en hulle vertrek is as ‘n nederlaag beskou, en hul weggaan van ons as hul
vernietiging, maar hulle verkeer in vrede. Want al is hulle volgens die
waarneming van mense gestraf, is hul verwagting vol onsterflikheid. En
hoewel hulle in ‘n geringe mate getugtig is, sal hulle groot weldade ervaar,
omdat God hulle beproef het en bevind het dat hulle Hom waardig is. Soos
goud in die smeltkroes het Hy hulle getoets, en soos heeloffers het Hy hulle
aanvaar. En in die tyd van hul besoeking sal hulle vlam vat en soos vonke
deur ‘n stoppelland trek. Hulle sal nasies oordeel en oor volke heers en die
Here sal vir ewig oor hulle regeer. Hulle wat hul vertroue in Hom gestel het,
sal waarheid verstaan, en die gelowiges sal in liefde by Hom bly, want genade
en barmhartigheid is onder sy heiliges, en besoeking onder sy uitverkorenes.

Litie
Toon 1
(deur Joris van Sicilië)

Wees bly in die Here, o stad Tessalonika,
verheug jou en dans met geloof in feesgewade,
daar jy die glorieryke atleet en martelaar vir die waarheid, Demetrios,
as ‘n skat aan jou boesem hou.
Verwelkom sy wonders, terwyl jy die genesinge aanskou.
En kyk hoe hy die barbare se oormoed na benede sleur,
en roep dankbaar tot die Heiland:
“Here, eer aan U.”

Laat ons van hierdie dag met die vreugde van sang ‘n vrolike maak
en die Martelaar se heldedade laat weerklink.
Want die groot Demetrios is by ons aanwesig om geloof te word.
Want nadat hy die aanslae van die tiranne dapper teruggedryf het,
het hy ywerig in die strydperk gespring.
En na hy op glorieryke wyse die oorwinningprys gewin het,
smeek hy die Heiland dat ons siele gered mag word.

Eer aan die Vader en aan die Seun en aan die Heilige Gees.

Toon 2

Christus God het jou onskuldige gees in die bo-wêreldse wonings aanvaar,
O wyse Martelaar Demetrios.
Want jy het ‘n vegter vir die Drie-eenheid geword,
toe jy dapper in die strydperk soos geharde yster gewedywer het.
Deur ‘n spies deurboor in jou vlekkelose sy, o aleerwaardige,
het jy Hom nagevolg wat op die kruis uitgestrek is
vir die verlossing van die hele wêreld,
en het jy die krag ontvang om wonders te doen,
en skenk jy die mensdom genesinge in oorvloed.
Terwyl ons jou ontslapenis daarom vandag vier,
                                      5


verheerlik ons, soos gepas, die Here wat jou verheerlik het.

Nou en altyd en tot in ewigheid. Amen.

Toon 2

O die groot misterie!
Terwyl ek die wonders aanskou,
verkondig ek die Godheid en ontken ek nie die mensheid nie.
Want Emmanuel het as mens die poorte van die natuur geopen,
maar as God het Hy nie die grendels van maagdelikheid verbreek nie.
Hy het so uit die skoot voortgekom,
soos Hy ook deur die aanhoor daar ingegaan het.
Soos Hy ontvang is, so het Hy ook vlees geword.
Sonder hartstog het Hy ingegaan,
op onuitspreeklike wyse het Hy uitgegaan,
in ooreenstemming met die Profeet wat sê:
“Hierdie poort sal gesluit bly,
niemand sal daar deurgaan nie,
behalwe die Here die God van Israel,
Hy wat ryk aan barmhartigheid is.”

Apostiga

Toon 2

Terwyl die aarde in beroering gebring word,
skud die heuwels en berge uit vrees vir u toorn, o Heer.
Maar sien ons met die oog van u goedhartigheid aan,
en wees nie boos teenoor ons in u toorn nie.
Betoon medelye met die skepping van u hande
en bevry ons van die vreeswekkende bedreiging van aardbewings,
daar U goed en mensliewend is.

Toon 6

Vers: U het die aarde geskud en dit in beroering gebring.

Vreeswekkend is U, o Here,
en wie sal u regverdige toorn weerstaan?
Of wie sal U smeek of wie sal by U om hulp roep
ten behoewe van ‘n volk wat gesondig het en wanhopig is?
Die hemelse rangordes, die Engele, Owerhede en Magte,
Trone, Heerskappye, die Gerubim en Serafim,
roep ten behoewe van ons tot U uit:
“Heilig, Heilig, Heilig is U, Here.
Verongasaam nie die werk van u hande nie, o Goeie.
Red die stad wat bedreig word
om u innige barmhartigheids ontwil.
                                      6


Vers: Hy wat op die aarde neerkyk en dit laat bewe.

Die Nineviete het vanweë hul misstappe gehoor
dat hulle begrawe sou word deur die dreigende aardbewing,
maar deur die bemiddelende teken van die walvis
roep bekering die opstanding deur Jona op.
Maar soos U hulle saam met die kinders en vee
deur die aanroeping van u volk jammer gekry en aanvaar het,
spaar ook ons wat getugtig word en ontferm U oor ons,
deur die Opstanding op die derde dag.

Eer aan die Vader en aan die Seun en aan die Heilige Gees.
Toon 8
Jou allergoddelike en smettelose siel, beroemde Demetrios,
het sy woning in die hemelse Jerusalem,
die mure waarvan geskilder is deur die vlekkelose hande van die onsigbare
God.
Maar op aarde omvat hierdie beroemde tempel
jou al-geëerde en alleratletiese liggaam,
‘n ongeskonde voorraadkamer van skatte,
‘n geneesmiddel vir siektes;
ons het toegang daartoe en kry daaruit genesinge.
Bewaar die stad wat jou roem, Algepresene,
van aanslae deur vyande,
want jy het vrymoedigheid by Christus wat jou verheerlik het.

Nou en altyd en tot in ewigheid. Amen.
Theotokion
Toon 8 (uit die Oktoig)
Ongehude Maagd,
wat God op onsegbare wyse in u vlees ontvang het,
Moeder van God die Allerhoogste,
neem die hulpgeroep van u dienaars aan, o al-onskuldige,
wat almal die reiniging van foute skenk.
Neem nou ons bedes aan
en smeek dat ons almal verlos word.

Apolitikia

Toon 3

Die bewoonde wêreld het in jou, oorwinnaar,
'n beskermer in gevare gevind wat die nasies op die vlug laat slaan.
Daarom, soos jy die hoogmoed van Lyaios vernietig het,
deur Nestor in die stadion te bemoedig,
o heilige Groot Martelaar, Demetrios,
smeek ook so Christus God
                                      7


om ons sy groot barmhartigheid te skenk.

Vir die aardbewing:

Toon 8

U wat op die aarde neerkyk en dit laat bewe,
verlos ons van die vreeswekkende bedreiging
van aardbewing, o Christus ons God,
en stuur ons u ryke barmhartighede
deur die gebede van die Theotokos,
o enige Mensliewende!

Die Veranderlike vir die Mettediens

Eerste Kathisma - Toon 4

Jou gedagtenis, glorieryke Martelaar Demetrios,
het Christus se Kerk vandag stralend gemaak,
en het almal byeengebring
om jou, soos gepas, met liedere te prys, o Godgesinde,
as ‘n ware soldaat en vernietiger van vyande.
Verlos ons dus deur jou gebede van versoekinge.

Eer aan die Vader en aan die Seun en aan die Heilige Gees.

Toon 4

O trots van die stryd, Martelaar Demetrios,
ná jy jou met Christus beklee het,
het jy die kragtelose vyand in die stryd oorwin.
Want deur Hom het jy die dwaling van die wetteloses vernietig
en het jy ‘n afrigter in toewyding vir die gelowiges geword.
Daarom vier ons met eerbied jou gedagtenis.

Nou en altyd en tot in ewigheid. Amen.

Toon 4

O onbeskaamde hoop van hulle wat op u vertrou,
wat alleen bo-natuurlik Christus ons God in die vlees gebaar het:
Smeek Hom saam met sy heilige Apostels
om die wêreld versoening en vrede te skenk
en ons almal die vermoë om voor die einde ons lewens in orde te bring.

Tweede Kathisma - Toon 5

Met onwankelbare geloof
het Christus se Oorwinnaar dapper die vermetelheid van tiranne neergewerp,
soos ‘n atleet het hy die bose in die stryd oorwin,
                                     8


en as beloning vir sy folteringe
het hy die gawe van wonders ontvang
van die skeidsregter van die wedstryd, die enige God;
by Wie hy ook intree om Hom oor ons te ontferm.

Eer aan die Vader en aan die Seun en aan die Heilige Gees.

Met onwankelbare geloof
het Christus se Oorwinnaar dapper die vermetelheid van tiranne neergewerp,
soos ‘n atleet het hy die bose in die stryd oorwin,
en as beloning vir sy folteringe
het hy die gawe van wonders ontvang
van die skeidsregter van die wedstryd, die enige God;
by Wie hy ook intree om Hom oor ons te ontferm.

Nou en altyd en tot in ewigheid. Amen.

Toon 5

Verheug u, ontoeganklike Poort van die Here,
Verheug u, muur en vesting van hulle wat na u vlug.
Verheug u, kalm hawe, wat geen huwelik geken het nie.
Na die vlees het u gebaar
u Skepper en God.
Bid sonder ophou vir almal
wat Hom wat uit u gebore is besing en aanbid.

Derde Kathisma - Toon 3

Ons smeek jou getrou, Demetrios.
allermedelydende Martelaar van die Here,
om ons te verlos van die vele gevare wat op ons afkom;
genees die wonde van ons siele en liggame;
tem die verwaandhede van ons teenstanders, o Heilige;
skenk ons lewe vrede,
sodat ons jou altyd mag verheerlik.

Eer aan die Vader en aan die Seun en aan die Heilige Gees.

Herhaal bg.

Nou en altyd en tot in ewigheid. Amen.

Toon 3

Geseënde van God, Moeder sonder bruidegom,
genees my siek siel,
want ek word deur baie foute vasgeklem, o Theotokos.
Daarom roep ek met die gekreun van my hart:
“Aanvaar my wat erg gesondig het, o Al-onbevlekte,
                                       9


sodat ek met vrymoedigheid tot u mag uitroep:
“Verheug u, Begenadigde.””

Die eerste Antifoon van die Bedevaartsliedere oftewel Anavathmi, in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees,

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.

Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4

Wonderbaar is God in sy heiliges, die God van Israel.

Wonderbaar is God in sy heiliges, die God van Israel.

Vers: Wat die heiliges in sy land betref, Hy het sy hele wil wonderbaar onder
hulle gemaak.

Wonderbaar is God in sy heiliges, die God van Israel

Wonderbaar is God in sy heiliges, die God van Israel

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U
              stuur ons die lof omhoog, tot die Vader en die Seun en die
              Heilige Gees, nou en altyd en tot in ewigheid.

Volk          Amen.
              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)
                                        10


Priester      Wysheid. Laat ons opstaan. Laat ons luister na die Heilige
              Evangelie. Vrede vir almal.

Volk          En vir u gees.

Priester      Die Lesing uit die heilige Evangelie volgens Lukas (21:12-19)

Volk          Eer aan U, o Heer, eer aan U.

Priester      Laat ons aandag gee.

Die Here het vir sy dissipels gesê: Pasop vir die mense, want hulle sal die
hande aan julle slaan en julle vervolg en oorlewer in sinagoges en
gevangenisse en julle voor konings en goewerneurs bring ter wille van my
Naam. En dit sal vir julle uitloop op 'n getuienis. Neem julle dan in jul harte
voor om nie vooraf oor julle verdediging te dink nie. Want Ek sal aan julle
woorde en wysheid gee wat al julle teëstanders nie sal kan teëspreek of
weerstaan nie. Maar julle sal oorgelewer word ook deur ouers en broers en
bloedverwante en vriende, en hulle sal van julle doodmaak. En julle sal
gehaat wees deur almal ter wille van my Naam. En geen haar van julle hoof
sal ooit verlore gaan nie. Deur julle volharding moet julle jul lewe in besit kry.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U
geregverdig mag word deur u woorde, en u mag oorwin wanneer U geoordeel
word.
Want kyk, in ongeregtighede is ek ontvang, en in sondes het my moeder my
gebaar.
Want kyk, U het waarheid liefgehad, die geheime en verborgene van u
wysheid het U aan my bekend gemaak.
U sal my besprinkel met hisop, en ek sal gereinig word; U sal my was en ek
sal witter word as sneeu.
U sal my vreugde en blydskap laat hoor; die vernederde gebeentes sal jubel.
Wend u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg
nie.
Gee my weer die vreugde van u heil, en versterk my deur u bestierende
Gees.             Ek sal wetteloses u weë leer, en die goddeloses sal hulle tot
U wend.             Red my van bloedskuld, o God, God van my heil; my tong
sal jubel oor u geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen
behae hê nie.
'n Offer aan God is 'n verbryselde gees; 'n verbryselde en vernederde hart sal
                                     11


God nie verag nie.
Doen goed, Here, aan Sion in u welbehae, en laat die mure van Jerusalem
gebou word.
Dan sal U 'n welbehae hê in 'n offer van geregtigheid, in offergawe en
brandoffers; dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Oorwinnaar, o Barmhartige, wis my baie oortredinge
uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge
uit.

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 2

Christus God het jou onskuldige gees in die bo-wêreldse wonings aanvaar,
O wyse Martelaar Demetrios.
Want jy het ‘n vegter vir die Drie-eenheid geword,
toe jy dapper in die strydperk soos geharde yster gewedywer het.
Deur ‘n spies deurboor in jou vlekkelose sy, o aleerwaardige,
het jy Hom nagevolg wat op die kruis uitgestrek is
vir die verlossing van die hele wêreld,
en het jy die krag ontvang om wonders te doen,
en skenk jy die mensdom genesinge in oorvloed.
Terwyl ons jou ontslapenis daarom vandag vier,
verheerlik ons, soos gepas, die Here wat jou verheerlik het.

Na die Derde Ode van die Kanon (wat nog vertaal moet word), die volgende
Kathisma

Toon 8

Ryk in die lewenswyse van die ware geloof,
het jy die dwaling van die goddeloosheid verwerp, o Martelaar,
en die oormoed van tiranne vertrap.
In jou gees met die verlange na God ontvlam,
het jy die dwaling van die demone in die afgrond laat versink.
Daarom het jy op paslike wyse die vermoë om wonders te doen
as beloning vir jou stryd ontvang,
en laat jy genesinge opwel, o Oorwinnaar Demetrios.
Bid tot Christus God dat Hy vergifnis van misstappe mag skenk
aan hulle wat jou heilige gedagtenis met liefde vier.
                                      12



Eer aan die Vader en aan die Seun en aan die Heilige Gees.

Toon 8

Terwyl jy die Koning van die wêreld behaag,
het jy heel die raad van die wettelose koning vermy, o glorieryke,
en nie aan gesnede beelde geoffer nie.
Gevolglik het jy jou as offer opgedra aan die Woord wat geoffer is,
deur baie vasberade te stry,
en daarom is jy met ‘n lans in die sy deurboor
en genees jy die lyding van hulle wat jou met geloof nader,
o Oorwinnaar Demetrios.
Bid tot Christus God dat Hy vergifnis van misstappe mag skenk
aan hulle wat jou heilige gedagtenis met liefde vier.

Nou en altyd en tot in ewigheid. Amen.

Toon 4

Ons dank U nou, o Christus,
dat U ons die see van u mensliewendheid getoon,
U oor ons ontferm en ons gered het
van u ondraaglike toorn wat oor ons gekom het,
daar ons nou getugtig is om ons af te wend
van ons booshede wat die dood oor ons bring.
Maar sien op ons neer en betoon ons medelye, o Heiland,
deur die smekinge van haar wat U gebaar het.

Kontakion - Toon 2

Met die strome van jou bloed, Demetrios,
het God die Kerk in purper getooi
Hy wat jou onoorwinlike mag gee
en jou stad ongedeerd bewaar,
want jy is haar steun.

Ikos

Laat ons almal, al die gelowiges hier byeengekom,
hierdie groot krygsman en Martelaar van Christus
eendragtig met liedere en gesange eer,
terwyl ons tot die Meester en Skepper van die bewoonde wêreld uitroep:
“Verlos ons van die stremming van aardbewing, o Mensliewende,
deur die gebede van die Theotokos en van al die Heilige Martelare;
want in U stel ons ons vertroue
om bevry te word van gevare en beproewinge,
want U is ons steun”.

Sinaksarion
                                      13



Op die 26ste van vandeesmaand die gedagtenis aan die heilige en glorieryke
Grootmartelaar Demetrios die Mirrestromende en Wonderdoener.

Op dieselfde dag is die heilige Martelare Artemidoros en Basilius deur die
swaard vervolmaak.

Op dieselfde dag is die heilige Martelares Leptina vervolmaak deur oor die
grond gesleep te word.

Op dieselfde dag is die heilige Martelaar Glikon deur die swaard vervolmaak.

Op dieselfde dag die gedagtenis aan die groot en verskriklike aardbewing.

Die gedagtenis aan die heilige Nuwe Monnik-Martelaar Ioasaf, wat in die jaar
1536 in Konstantinopel deur die swaard vervolmaak is.

Deur hul heilige gebede, o God, ontferm U oor ons. Amen.

Eksapostilarion - Toon 2

Martelaar van Christus, Demetrios,
soos wat jy eens deur goddelike genade
die verwaandheid en trots van Lyaios en sy hings se astrantheid vernietig het
deur die edele Nestor deur die krag van die Kruis in die stadion te versterk,
versterk ook my net so te alle tye deur jou gebede, o Oorwinnaar,
teen demone en sielsvernietigende hartstogte.

Theotokion van die Eksapostilarion - Toon 2

Onbevlekte maagdelike Moeder,
hou nie op om die Here, wat uit u reine bloed vlees geword het,
namens ons, u dienaars, te smeek
dat ons, die sterflike geslag,
genade en spoedige hulp mag vind in tye van nood,
terwyl u ons deur u moederlike gebede
uit die bedreiging van ‘n skrikwekkende aardbewing
en van gevare red.

By die Lofpsalms:

Toon 5

Kom na ons, Martelaar van Christus,
waar ons om jou medelydende beskerming smeek,
en bevry hulle wat in die moeilikheid verkeer
van die dreigemente van tiranne en die verskriklike raserny van kettery,
waardeur ons soos gevangenes en naak,
voortdurend van plek tot plek vervolg word,
terwyl ons deur spelonke en berge swerf en dwaal.
                                     14


Ontferm jou dan, Algepresene, en gee ons verligting;
beëindig die storm en laat die pyn bedaar wat ons skade aandoen,
waar jy intree by God, wat die wêreld sy groot barmhartigheid skenk.

Herhaal bg.: Kom na ons, Martelaar van Christus…

Jy is aan ons gegee as ‘n vestingmuur
wat nie vir die vyand se beleringswerktuie sidder nie,
want jy maak die aanslae van die barbare en die simptome van alle siektes
kragteloos.
Jy is ‘n onwankelbare voetstuk en onvernietigbare fondament,
verdediger, bouer en kampvegter vir jou stad, Demetrios.
Bewaar dit altyd in vryheid, o Glorieryke, deur jou gebede,
daar dit deur God se welbehae bevry is,
terwyl jy by Christus smeek
wat die wêreld sy groot barmhartigheid skenk

Die koor van Oorwinnaars word getoon
waar hulle elke deug bekom het;
daarom het hulle op waardige wyse
die vreugde van die reine en geseënde lewe beërwe.
Onder hulle is jy voortreflik, waardige Demetrios,
vereer deur jou navolging van Christus
en word jy geroem omdat jy soos Hy deur ‘n spies deurboor is.
Vra Hom dringend dat ons wat jou vereer
van lyding en verskriklike rampspoed bevry mag word
terwyl jy die Een vuriglik smeek
wat die wêreld sy groot barmhartigheid skenk.

Eer aan die Vader en aan die Seun en aan die Heilige Gees.

Toon 4

Laat ons Demetrios eer,
allerwyste in leringe en oorwinnaar onder Martelare,
wat deur spiese die genade uit die Heiland se sy beërwe het
wat deur ‘n spies deurboor is,
waardeur die Heiland strome van lewe en onverganklikheid laat stroom.
Deur bloed het hy die baan van sy stryd voltooi
en vir die hele bewoonde wêreld gestraal deur wonderwerke,
vol ywer vir die Meester en as medelydende liefhebber van die armes;
baie keer die beskermer van die mense van Tessalonika in vele
vreeswekkende gevare.
Terwyl ons sy jaarlikse gedagtenis vier,
verheerlik ons Christus God
wat deur hom genesinge vir almal bewerk.

Nou en altyd en tot in ewigheid. Amen.

Toon 4
                                       15



Red ons uit ons benoudhede,
o Moeder van Christus ons God,
u wat die Skepper van die heelal gebaar het,
sodat ons almal tot u mag uitroep:
“Verheug u, enigste beskermster van ons siele.”

Die Veranderlike vir die Goddelike Liturgie

Die Typika word gesing.

Die Apostellesing

Prokimenon – Toon 7 (Ps. 63)

Die regverdige sal bly wees in die Here, en op Hom hoop.
Vers: Hoor my stem, o God, wanneer ek tot U bid; verlos my siel van die skrik
van die vyand.

Die Lesing uit die Tweede Brief van Paulus aan Timótheüs (2:1-10).

Timótheüs my seun, wees sterk deur die genade…

Halleluja - Toon 4 (Ps. 91)

Die regverdige sal bloei soos 'n palmboom; soos 'n seder op die Libanon sal
hy groei.
Vers: Geplant in die huis van die Here, sal hulle bloei in die voorhowe van ons
God.

Twee Evangelielesings:

Een vir die Fees van die Heilige, uit die Evangelie volgens Johannes (15:17-
16:2):

Die Here het vir sy dissipels gesê: Dit gebied Ek julle, dat julle mekaar moet
liefhê…

En een ter gedagtenis aan die aardbewing, uit die Evangelie volgens
Matthéüs (8:23-27):

In daardie tyd, toe Jesus in die skuit klim…

Kommunielied

Die regverdige sal in ewige gedagtenis wees. Hy sal nie slegte tyding vrees
nie. Halleluja.
