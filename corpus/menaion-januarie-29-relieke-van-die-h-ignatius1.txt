                                           1


Menaion Januarie 29 Herwinning van die relieke van die H. Ignatius die
Goddraende

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing die
volgende stigiere, met herhaling van die eerste twee.

Toon 4

As opvolger van die kruin van Teoloë
het jy in hul spore gevolg,
toe jy uit die Ooste wegbeweeg,
in die Weste geskyn,
en verligting gebring het
met die strale van jou deur God geïnspireerde prediking.
Daar het jy vir die wêreld ondergegaan
maar tot God opgegaan,
omkrans met die lig van genade.

Jou relieke is op gewyde wyse aan jou stad teruggegee, o Godddraende.
Deur jou worstelstryd nog helderder geheilig
en glansend met genade,
het dit jou terugkeer na ons 'n geleentheid vir feesviering gemaak,
daar dit hulle wat jou vroom vereer,
met blydskap deur God geïnspireer, vervul
en met vreugde vul.

Vlammend soos die son met die strale van die Gees,
het jy die eindes van die wêreld verhelder met die luister van jou stryd,
terwyl jy ‘n vurige kerkleier was
en die leringe van reggelowigheid reg op skrif gestel het.
Daarom het jy ook vir jou Meester, wat in sy voortdurende goedheid alles voed,
voedsel geword o Alsalige.

Ignatius, allerstralende Môrester uit die Ooste,
voorheen het jy in die Weste jou lig laat straal,
Maar nou met die terugkeer van jou heilige relieke
het jy jou helder strale vanuit die Weste oor die hele aarde verbrei.
Bid daarom dat hulle wat jou eerwaardige gedagtenis met geloof vier,
van bederf en gevare verlos mag word.

Eer aan die Vader en aan die Seun en aan die Heilige Gees.

Toon 8

O Goddraende Ignatius,
daar jy Christus, jou verlange, aan jou bors gekoester het,
het jy dit as beloning vir jou heilige diens in die Evangelie van Christus ontvang
om deur jou bloed vervolmaak te word.
                                         2


Daarom het jy koring van die onsterflike Landbouer geword,
is jy wat vir ons bid deur die tande van wilde diere gemaal
en as soete brood aan Hom geopenbaar, o salige Stryder.

Nou en altyd en tot in ewigheid. Amen

Theotokion – Toon 8

Red my, Alreine Meesteres,
wat Christus die Verlosser op onuitspreeklike wyse gebaar het.
Want ek het u as my enigste beskerming bekom,
‘n onverbreekbare vesting en beskutting
en die blydskap en Goddelike vertroosting van my siel.
Verlos u my dan van die wurm wat nie slaap nie en die ewige vuur,
o Moeder van Christus ons God.

Of die Kruistheotokion (op Dinsdag- en Donderdagaande) – Toon 8

“Wat is die gesig wat deur my oë aanskou word, o Meester?
Is U wat die hele skepping vashou aan ‘n Kruishout opgehang?
En sterf U wat aan almal lewe verleen?”
het die Theotokos geweekla en gesê,
toe sy Hom aan ‘n Kruis verhef sien
wat as God en mens sonder saad uit haar voortgestraal het.

Apostiga uit die Oktoig

Eer aan die Vader en aan die Seun en aan die Heilige Gees.

Toon 1

O hoe standvastig en ontembaar is jou siel, Ignatius
wat waardig is om salig genoem te word!
Want daar jy ‘n vaste verlange gehad het na Hom wat jou waarlik liefhet,
het jy gesê: “Daar is nie ‘n vuur wat na stof verlang in my nie,
maar daar is eerder lewende water
en dit praat in my en sê in my binneste:
“Kom na die Vader.”
Daar jy deur die Goddelike Gees aangewakker is,
het jy die wilde diere aangepor om jou gouer van die wêreld te skei
en na Christus te stuur op Wie jou verlange gerig was.
Smeek Hom dat ons siele gered mag word.

Nou en altyd en tot in ewigheid. Amen.

Theotokion - Toon 1

Daar u die bedes van sondaars aanvaar
en nie die sugte van verdruktes veronagsaam nie,
bid tot Hom wat uit u reine lendene kom,
                                         3


dat ons gered mag word, Alheilige Maagd.

Of die Kruistheotokion (op Dinsdag- en Donderdagaande) – Toon 1

Toe u by die kruis van u Seun en God staan
en sy lankmoedigheid aanskou, o reine Moeder,
het u geweekla en gesê:
“Wee my, my allerdierbare kind!
Waarom ly U ten onregte hierdie dinge, o Woord van God?
Sodat U die mensdom kan red.”

Apolitikion – Toon 4

Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Ignatius,
bid tot Christus ons God
dat ons siele gered mag word.

Die Veranderlike vir die Mettediens

Kathisma na die Derde Ode van die Kanon (wat nog vertaal moet word)

Toon 3

Deur die Goddelike Gees verlig,
het jy met herderlike vrymoedigheid
grootmoedig die oormoed van tiranne beskaam.
Daar jy by die oseaan van dwaling verbygegaan
en die Goddelike hawe bereik het, Regverdige Vader,
smeek Christus ons God dat Hy ons groot barmhartigheid sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Die enige Heer is nie van die Goddelike natuur geskei,
toe Hy in u skoot vlees geword het nie,
maar Hy het God gebly toe Hy mens geword het,
Hy wat u soos voor die geboorte
ná die geboorte as al-onskuldige Maagdelike Moeder bewaar het.
Smeek Hom dringend dat Hy ons sy groot barmhartigheid sal skenk.

Of die Kruistheotokion (op Woensdag- en Vrydagoggende) – Toon 3
                                           4



Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red!”

Kontakion – Toon 4

Vandag is hý wat uit die Ooste opgegaan
en die hele skepping met sy leringe verlig het,
deur sy martelaarskap getooi,
naamlik die Goddraende Heilige Ignatius.

Ikos

God, wat Jeremia uit sy moederskoot geheilig het
en wat deur Sy voorkennis voor sy geboorte geweet het
dat hy ‘n vat van die Heilige Gees sou wees,
het hom dadelik, vanaf sy vroegste lewensjare, met Hom vervul
en as Profeet en herout na almal gestuur
om sy heilige koms na die aarde vooraf aan te kondig.
Daarom, toe dieselfde God uit ‘n Maagd gebore is en sy prediking begin het,
het Hy in hom van kleins af ‘n waardige uitlegger van sy genade gevind,
naamlik in die Goddraende Heilige Ignatius.

Sinaksarion

Op die 29ste van vandeesmaand die terugkeer van die relieke van die Heilige
Hiëromartelaar Ignatius die Goddraende.

Verse.        Dank aan die allesverterende leeus, Ignatius.
              Hulle laat ‘n deel van jou liggaam vir die gelowiges agter.

Op die 29ste het die terugkeer van Igantius plaasgevind.

Op dieselfde dag die Gedagtenis aan die Heilige sewe martelare wat in Samosata
vervolmaak is, naamlik Filotheos, Uperchios, Habib, Julianus, Romanus, Jakobus en
Paregorios.

Op dieselfde dag die Gedagtenis aan die Heilige Martelare, Silvanus die Biskop,
Lukas die Diaken en Mokios die Leser.

Op dieselfde dag die gedagtenis aan die Heilige Martelare Sarbelus en sy suster
Wewaia, wat in Edessa gely het.
                                         5


Op dieselfde dag die Gedagtenis aan die Heilige Hiëromartelaar Barsimaios, Biskop
van Edessa.

Op dieselfde dag die Gedagtenis aan ons Regverdige Vader Afrahat.

Deur hul heilige gebede, o God, ontferm U oor ons.

Eksapostilarion – Toon 2

O Goddraende Ignatius, alsalige Hiëromartelaar,
verlos hulle wat jou luisterryke terugkeer met liefde vier
van alle verdrukking en onheil wat kom van die Misdadige
en skenk vergifnis van oortredinge
daar jy die gesag van Christus die Verlosser daarvoor ontvang het.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

O Al-onskuldige Maagd wat God gebaar het,
op onuitspreeklike wyse het u God gebaar
in twee wille en nature, maar in een persoon,
Hy wat om ons ontwil uit vrye wil
selfs tot die Kruis arm geword
en ons die rykdom van die Godheid geskenk het.

Apostiga: Stgiere uit die Oktoig

Eer aan die Vader en aan die Seun en aan die Heilige Gees.

Doksastikon - Toon 1

As lewende suil en besielde ikoon, Goddraende Ignatius,
het jou jaarlikse fees aangebreek
wat jou mistieke leringe en dapperhede,
jou weerstand ten bloede vir die geloof verkondig,
en ook daardie salige en vermaarde stem wat gesê het:
“Ek is God se koring en deur die tande van wilde diere word ek gemaal.”
Daar jy ‘n navolger van Christus se lyding geword het,
bid dat ons siele gered mag word.

Nou en altyd en tot in ewigheid. Amen.

Theotokion - Toon 1

O Albesongene, genees my siel
wat vreeslik siek is vanweë die allerbose hartstogte,
u wat Christus die arts en Verlosser van almal gebaar het,
                                        6


Hy wat alle siekte genees,
die vyandige duiwel verwond
en ons van die dood bevry het.

Of die Kruistheotokion (op Woensdag- en Vrydagoggende) – Toon 1

Toe die Maagd u onregverdige doding sien, o Christus,
het sy geweekla en uitgeroep:
“My allerdierbare Kind, hoe sterf U so onregverdiglik?
Hoe is U aan ‘n Kruishout opgehang,
U wat die hele aarde bo die waters opgehang het?
Laat my, u moeder en diensmaagd, nie alleen agter nie,
smeek ek U, o Weldoener ryk aan barmhartigheid,.

Die res van die Mettediens en die Wegsending.
