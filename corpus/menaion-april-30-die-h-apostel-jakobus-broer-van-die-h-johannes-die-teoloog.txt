Menaion April 30 die H. Jakobus, broer van die H. Apostel Johannes die
Teoloog
Die Veranderlike vir die Vesperdiens
By “Heer, ek het U aangeroep…” sing ons die volgende stigiere van die Apostel
Jakobus.
Toon 8
O salige God-aanskouende Jakobus,
jy het dadelik die stem van Woord ontvang
en jou nie oor jou vader se versorging
of jou verbintenis met hom bekommer nie.
Want jy het die onrus van die lewe versaak,
na die geestelike see oorgegaan
en dit in beroering gebring, o allergodsalige,
deur jou reggelowige leringe en bo-wêreldse donderslae.


O alsalige Jakobus, in jou handeling
het jy die Woord, die leidsman van die lewe en toekomende ewigheid, gedien,
en die algoddelose Israel waarlik van sy eersgeboortereg beroof,
omdat hy as buik as God beskou het.
Jy het sy plek ingeneem
en hom van sy vader se beskutting en seën ontdaan,
en hom sonder ‘n aandeel aan sy erfenis gelaat.

Jy is nou as vors oor heel die aarde aangestel, o Glorieryke,
soos daar oor jou geskrywe is,
toe jy ‘n dissipel geword het van Hom wat alles gemaak het,
en deur jou allerhartstogtelike ywer, o Alwyse,
het jy ‘n swaarddood aan die hand van wetteloses verduur,
en so is jy eerste uit die vergadering van jou twaalf mededissipels weggeneem, o
Salige.


Eer aan die Vader en aan die Seun en aan die Heilige Gees.
Doksastikon – Toon 8
Jy was die eerste uit die Godgekose twaalftal om vir jou Leermeester
‘n swaarddood aan die hand van Herodus te verduur,
die eerste om sy beker te drink, soos jy beloof het.
Daarom het die Mensliewende jou saam met jou broer
as mede-erfgenaam van sy Koninkryk aanvaar,
en bid julle vir ons siele.

Nou en altyd en tot in ewigheid. Amen.
Van die Fees van Pasga
By die Apostiga, die stigiere van die Fees van Pasga
Eer aan die Vader en aan die Seun en aan die Heilige Gees.
Toon 1
O Apostel en Martelaar Jakobus,
Godgekose skaap van die Goeie Herder,
waar jy in die hoogste hemele met jou broer genoegdoening vind,
vra om vergifnis van sondes en groot barmhartigheid
vir hulle wat jou eerwaardige gedagtenis vier.


Nou en altyd en tot in ewigheid. Amen.
Van die Fees van Pasga.


Apolitikion – Toon 3
O Heilige Apostel Jakobus,
bid tot die barmhartige God,
dat Hy vergewing van oortredinge aan siele sal skenk.

Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Toon 1
Jy het Christus se dissipel geword, o wyse,
en sy beker gedrink soos Hy vir jou gesê het,
toe jy deur die swaard gedood is, o salige Apostel Jakobus.
Daarom dans die hele Kerk
wanneer dit jou alheilige gedagtenis vier,
waartydens ons jou loof.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen

Van die Fees van Pasga.

Kontakion – Toon 2

Toe die Goddelike stem jou roep,
was jy daaraan gehoorsaam,
het jy die liefde van jou vader oor die hoof gesien,
o glorieryke Jakobus,
en jou saam met jou broer na Christus gehaas,
saam met wie jy ook waardig geag is
om die Heer se Goddelike Verheerliking te aanskou.
Ikos

As visser van redelike visse, o Driemaal-salige,
trek met die net van jou eerwaardige gebede my armsalige siel
wat lankal deur die genietinge van die lewe gevang is,
op uit die diepte van my oortredinge,
sodat ek standvastig die res van my lewe mag deurloop,
jou naam mag besing en jou onberispelike lewe mag verheerlik
wat jy op aarde volvoer het en waardeur jy waardig geag is
om op die berg die Heer se Goddelike Verheerliking te aanskou.

Sinaksarion

Op die 30ste van vandeesmaand die Gedagtenis aan die Heilige glorieryke Apostel
Jakobus, broer van die Heilige Johannes die Teoloog.

Verse.        Soos ‘n skaap is Jakobus ter slagting gelei,
              terwyl hy die woorde van reggelowigheid herkou.

Op die 30ste het ‘n moordswaard Jakobus gedood.

Op dieselfde dag die Gedagtenis aan ons Heilige Vader Clemens die Digter.

Op dieselfde dag die Gedagtenis aan die Heilige Martelaar Maximus.

Op dieselfde dag die herwinning van die relieke van die Heilige Hiëromartelaar
Basilios, biskop van Amasië

Op dieselfde dag die Gedagtenis aan ons Vader onder die Heiliges, Donatus, Biskop
van Ewria.

Deur hul heilige gebede, o God, ontferm U oor ons. Amen.

Eksapostilarion – Toon 2

Toe jy ‘n dissipel geword het, o Jakobus,
van die Woord wat deur sy goedhartigheid vlees geword het,
is dit geopenbaar dat jy as een van die koor van leiers getel word.
Smeek saam met hulle by Christus
ten behoewe van ons wat jou alheilige gedagtenis eer.

By die Lofpsalms – Toon 4

Met die hengelstok van genade,
o bewonderenswaardige Jakobus
het jy sterwelinge uit die diepte van ydelheid opgetrek
in gehoorsaamheid aan die Meester se bevele,
Hy wat jou verstand in alle opsigte verlig het
en jou ‘n Apostel en eerwaardige verkondiger
van sy onbevatlike Godheid gemaak het, o Alsalige.

Herhaal:

Die verligting van die Gees
het in die vorm van vuur op jou neergedaal
en jou ‘n heilige vat gemaak, o salige,
wat die newel van goddeloosheid kragtig verdryf
en die wêreld verlig met die glans van jou alwyse woorde,
o Jakobus oogetuie van Christus,
uitverkore ingewydene en kruin van Apostels.

Met die strale van jou prediking,
o glorieryke Jakobus,
het jy hulle verlig wat in die duisternis van onkunde gesit het
en hulle deur geloof kinders van ons Meester en God gemaak.
Jy het ‘n navolger van sy lyding en dood geword
en ‘n erfgenaam van sy heerlikheid,
as ‘n wyse teoloog en allerwaaragtige dissipel.

Eer aan die Vader en aan die Seun en aan die Heilige Gees.

Doksastikon – Toon 8

Kom, laat ons Jakobus met lofsange loof,
die herout van die inwyding in die hemelse dinge
en uitlegger van die Evangelie.
Want hy is as rivier van die geestelike paradys geopenbaar
wat die landerye van die siel met hemelse reëns bevogtig
en dit vrugdraend maak vir Christus ons God
wat deur sy gebede aan almal versoening, verligting en groot barmhartigheid skenk.

Nou en altyd en tot in ewigheid. Amen.

Van die Fees van Pasga.

Daarná die Groot Doksologie en Wegsending.



By die Goddelike Liturgie

Kommunielied;       Oor die hele aarde het hul stem uitgegaan en tot aan die eindes
                    van die wêreld hulle woorde. Halleluja.
