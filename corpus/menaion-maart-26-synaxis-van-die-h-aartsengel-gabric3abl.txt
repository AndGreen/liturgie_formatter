                                         1

Menaion Maart 26

Die Veranderlike vir die Vesperdiens

By “Heer ek het U aangeroep…” sing ons die volgende stigiere:

Vir die Fees - Toon 6

Gabriël het nader gekom,
hy het die raadsbesluit openbaar
wat voor die eeue vasgestel is, o Maagd;
hy het u begroet en gesê:
Verheug u, onbesaaide land;
verheug u, Braambos wat nie verbrand nie;
Verheug u, on peilbare diepte;
verheug u, brug wat na die hemel lei;
verheug u, hemelse leer, wat Jakob gesien het;
verheug u, goddelike mannakruik;
verheug u, vrymaking van die vloek;
verheug u, deur wie Adam weer geroep is;
want die Here is met u.

Herhaal:      Gabriël het nader gekom…

'Jy verskyn aan my soos 'n mens'
so het die ongeskonde Maagd vir die aanvoerder van die leërskare gesê,
“Hoe uiter jy dan woorde wat bomenslik is?
Want jy sê dat God met my sal wees
en dat Hy sal woon in my moederskoot.
Sê my, hoe kan ek 'n omvattende ruimte word,
'n heiligdom van Hom
wat ry op die Gerubim?
Bedrieg my nie, want ek het geen genot geken nie
en is nie in die huwelik ingewy nie.
Hoe kan ek dan 'n Seun baar?'

Vir die Aartsengel Gabriël - Toon 1

Die ligstralende, hemelse Gabriël,
die allergrootse gees, wat baie soos God is,
wat saam met die hemelse rangordes die Drie-sonnige lig aanskou en sien,
het die Goddelike, huiweringwekkende misterie aangekondig
toe hy by die Theotokos kom
en hy bid vir ons siele.

Die groot misterie wat voorheen aan die Engele onbekend
en van alle tye verborge was,
is aan jou alleen toevertrou, o Gabriël,
en aan die reine alleen het jy dit meegdeel
toe jy in Nasaret aangekom het.
                                         2

Bid saam met haar dat ons siele vrede en groot barmhartigheid geskenk mag word.

Alleredele Gabriël, Aanvoerder van die Engele,
daar jy altyd met lig vervul is,
die wil van die Almagtige doen en sy bevele uitvoer,
behoed ons wat jou met liefde eer
en vra altyd dat ons siele vrede en groot barmhartighed geskenk mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 6

Die Aartsengel Gabrïel is uit die hemel gestuur,
om vir die Maagd die blye boodskap van die Ontvangenis aan te kondig.
By sy aankoms in Násaret
het hy vol verbasing nagedink oor die wonder
hoe Hy, wat in die hoogste hemele is, die Onbegryplike,
uit 'n Maagd gebore word.
Hy wat die hemel as troon,
en die aarde as voetbank het,
gaan in in die skoot van 'n vrou.
Dit het Hom,wat die sesvlerkiges en die veelogiges nie kan aanskou nie,
behaag om deur 'n enkele woord uit haar vlees aan te neem.
Hy wat aanwesig is, is die Woord van God.
Waarom staan en sê ek dan nie vir die Maagd:
Verheug u, be genadigde,
die Here is met u!
Verheug u, on skuldige Maagd.
Verheug u, ongehude Bruid.
Verheug u, Moeder van die Lewe.
Geseënd is die Vrug van u skoot.

Die lesing uit Exodus (3:1-8)

Moses het hy by die berg van God gekom, by Horeb. Daarop verskyn die Engel van
die Here aan hom in ‘n vuurvlam uit ‘n braambos. En toe hy sien, brand die
braambos in die vuur, maar die doringbos word nie verteer nie! En Moses het gesê:
Ek sal nader gaan en hierdie groot verskynsel bekyk, waarom die braambos nie
verbrand nie. Toe die Here sien dat hy nader kom om te sien, roep God na hom uit
die braambos en sê: Moses, Moses! En hy antwoord: Wat is dit, Here? En Hy sê:
Moenie hierheen nader nie. Trek jou skoene van jou voete af, want die plek waar jy
op staan, is heilige grond. En Hy het vir hom gesê: Ek is die God van jou vader, die
God van Abraham, die God van Isak en die God van Jakob. Toe het Moses sy
aangesig afgewend, want hy was bevrees om God aan te sien. En die Here het vir
Moses gesê: Ek het duidelik gesien die ellende van my volk wat in Egipte is; en Ek
het hulle jammerklagte oor hulle werkgewers gehoor. Want Ek ken hulle smart en
Ek het neergedaal om hulle uit die hand van die Egiptenaars te verlos en hulle uit
daardie land te bring en hulle na ‘n goeie en groot land te bring, na ‘n land wat
oorloop van melk en heuning.
                                           3

Die lesing uit die Boek Spreuke (8:22-30)

Die Here het my as die begin van sy weë geskep, vir sy werke. Van ewigheid af het
Hy my gegrondves, in die begin, voor Hy die aarde gemaak het, en voor Hy die
dieptes gemaak het, voor die waterfonteine voortgekom het, voor die berge gevestig
is, voor al die heuwels, het Hy my verwek. Die Here het die lande en onbewoonde
gebiede en die hoogste bewoonde dele onder die hemel gemaak. Toe Hy die hemel
berei het, was ek daar by Hom; en toe Hy sy troon op die wolke afgebaken het, toe
Hy die wolke daarbo bevestig het, en toe Hy die waterbronne onder die hemel vas
gestel het; toe Hy vir die see sy deel vasgestel het, asook die waters wat nie sy
woord sal oortree nie; en toe Hy die fondamente van die aarde vas gemaak het —
toe was ek naas Hom, passende by Hom. Dit was ek oor wie Hy Hom verheug het.
Daagliks het ek my in sy aangesig verbly, te alle tye.

Apostiga – Toon 8

Toe Gabriël, die Leier van die hemelse magte, omlaag gevlieg het,
het hy die Maagd begroet en gesê:
“Verheug u, reine tuig van die Godheid,
God het u van ewigheid af liefgehad en as woning uitgekies.
As dienskneg van u Meester kom ek om sy koms te verkondig.
Daarom sal u die Here baar, terwyl u ongeskonde bly.”

Vers. Verkondig die heil van ons God van dag tot dag. (Ps. 95)

“Wat is hierdie vurige gestalte van jou?”
het die Eerwaardige met verbasing vir Gabriël gevra.
”Wat is jou stand en wat is die betekenis van jou woorde?
Jy het aan my die voortbrenging van kinders vooraf verkondig,
maar ek het geen ervaring van ‘n man gehad nie.
Gaan van my af weg, moet my nie bedrieg, o mens,
soos die listige slang destyds met Eva, ons oermoeder, gedoen het nie.”

Vers     Sing tot eer van die Here ‘n nuwe lied; sing voor die Here, o ganse aarde.

“Die Alheilige Gees van God sal oor u kom,
o reine meesteres wat God sal bevat,
die krag van die Allerhoogste sal u oorskadu,
en u sal ‘n Kind baar wat u maagdelikheid ongeskonde sal bewaar.
Hierdie Seun is sonder herkoms.
Wanneer Hy verskyn, sal Hy sy volk verlos,
soos dit sy welbehae is.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4

In die sesde maand is die Aartsengel gestuur na die reine Maagd.
Ná hy haar met "Verheug u" aangespreek het,
                                           4

het hy aan haar verkondig dat uit haar die Verlosser sou kom.
Daarom, toe sy dié groet in geloof aanvaar,
het sy U ontvang, die God voor alle tye,
wat dit op onsegbare wyse behaag het om mens te word
vir die redding van ons siele.

Apolitikion - Toon 4

Vandag is die bron van ons verlossing
en die openbaring van die ewige Geheimenis:
Die Seun van God word Seun van die Maagd,
en Gabriël kondig die blye boodskap van genade aan.
Laat ook ons daarom saam met hom tot die Theotokos roep:
Verheug u, Begenadigde, die Here is met u.

Eer aan die Vader en aan die Seun en aan die Heilige Gees.

Apolitikion – Toon 4

Opperleier van die Hemelse Leërskare,
ons die onwaardiges pleit altyd by jou
dat jy ons sal omring met jou smeekbedes
terwyl jy met die beskutting van jou vleuels van nie-stoflike heerlikheid
ons beskerm wat voor jou neerval en dringend roep:
“Verlos ons van die gevare,
as die Aanvoerder van die hemelse Leërskare.”

Nou en altyd en tot in ewigheid. Amen.

Apolitikion - Toon 4

Vandag is die bron van ons verlossing
en die openbaring van die ewige Geheimenis:
Die Seun van God word Seun van die Maagd,
en Gabriël kondig die blye boodskap van genade aan.
Laat ook ons daarom saam met hom tot die Theotokos roep:
Verheug u, Begenadigde, die Here is met u.

Die Veranderlike vir die Mettediens

Kathisma ná die Derde Ode van die Kanon (wat nog vertaal moet word)

Toon 1

Die grote Gabriël,
wat as Aanvoerder van die Engele geopenbaar is,
hef altyd met vreugde saam met hulle
‘n heilige lied tot die Drie-eenheid aan.
Laat ons almal hom met ‘n luide stem met geloof besing
en met ‘n suiwer ingesteldheid op ‘n gepaste wyse verheerlik.
                                         5



Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 4

Daar jy die hoogste rang onder die liggaamlose Dienaars beklee,
is die waarlik huiweringwekkende Misterie
wat voor alle ewigheid bepaal is,
aan jou toevertrou, o Gabriël,
naamlik die onuitspreeklike geboortegewing van die Heilige Maagd,
en het jy haar “Verheug u, Begenadigde” toegeroep.
Daarom noem ons, die gelowiges, jou altyd tereg met blydskap salig.

Kontakion – Toon 2

God se Opperleier, dienaar van die Goddelike heerlikheid,
gids van mense en aanvoerder van die Liggaamlose Magte,
vra om wat tot ons voordeel strek
en om groot barmhartigheid,
as Opperleier van die Liggaamlose Magte.

Sinaksarion

Op die 26ste van vandeesmaand vier ons die Synaksis van die Aartsengel Gabriël,
wat van ouds van Bo oorgelewer is, daar hy in diens van die Goddelike, bonatuurlike
en onseglike Misterie gestaan het.

Verse.        Alle vlees vereer met gepaste eer, o Woord,
              die geestelike wese wat u vleeswording aangekondig het.

              Op die 26ste wek Gabriël die skepping tot gesange.

Op dieselfde dag die Gedagtenis aan die Heilige 26 Martelare wat in die land van die
Gote as martelaars getuienis afgelê het, waaronder daar die twee priesters
Bathoúses en Wírkas tel, saam met hulle twee seuns en drie dogters, asook die
monnik Arpýlas, en die leke Abíppas, Hagnás, Rýax, Egáthrax, Eskóës, Sílas,
Sigétzas, Swerílas, Seïmblas, Thérmas, Fílgas en die vroue, Anna, Allás, Báris,
Moïko, Mamíka, Wirkó en Animaïs.

Op dieselfde dag die Gedagtenis aan die Heilige Martelare Quadratus, Theodosius,
Manuel en veertig ander in Anatolië.

Op dieselfde dag die Gedagtenis aan ons Regverdige Vader Stefanus die Belyer, ab
van Triglia.

Op dieselfde dag word die nuttige verhaal van Malchus die Monnik wat gevange
geneem is, gelees.

Deur die gebede van u Heiliges, o God, ontferm U oor ons. Amen.
                                          6

Die Eksapostilarion – Toon 2

Die Aanvoerder van die Engeleskaar
is deur die Almagtige God na die reine Maagd gestuur
om die Blye Boodskap van die vreemde, onuitspreeklike wonder bekend te maak,
dat God as mens sonder saad uit haar voortgebring word,
en dat Hy die hele menslike geslag herskep.
O volke, verkondig die blye boodskap van die herskepping van die wêreld.

Verheug u, Theotokos, verlossing van die vloek van Adam;
verheug u, eerwaardige Moeder van God;
verheug u, lewende braambos;
verheug u, o lamp, verheug u, o troon;
verheug u, leer en poort; verheug u, vinnige wolk; verheug u, o tempel;
verheug u, goue kruik, verheug u, o berg; verheug u, tabernakel en tafel;
verheug u, losmaking van Eva.

Die Lofpsalms - Toon 1
Psalm 148
[A]    Laat alles wat asem het die Here loof. Loof die Here uit die hemele, loof Hom
      in die hoogste hemele. U kom toe 'n lied, o God.
[B]      Loof Hom, al sy Engele. Loof Hom, al sy Magte. U kom toe 'n lied, o God.


[A]      Loof Hom oor sy magtige dade; loof Hom na die volheid van sy grootheid.

Toon 1


Gabriël het uit die hemelse gewelf omlaag gevlieg
en in Nasaret die Maagd Maria genader;
tot haar het hy geroep: “Verheug u.
U sal ‘n Seun ontvang, wat ouer as Adam is,
die Skepper van die heelal,
en die Verlosser van almal wat tot u roep: ‘Verheug u, o reine.’”


[B]      Loof Hom met basuingeklank, loof Hom met harp en siter.


Gabriël het uit die hemelse gewelf omlaag gevlieg
en in Nasaret die Maagd Maria genader;
tot haar het hy geroep: “Verheug u.
U sal ‘n Seun ontvang, wat ouer as Adam is,
die Skepper van die heelal,
en die Verlosser van almal wat tot u roep: “Verheug u, o reine.”

[A]      Loof Hom met tamboeryn en koordans, loof Hom met snarespel en fluit.
                                         7

Gabriël het uit die hemel vir die Maagd die Blye Boodskap gebring en geroep:
“Verheug u, u sal Hom in u skoot ontvang wat in u bevat kan word
maar nie deur die wêreld nie.
en u sal swanger blyk te wees met Hom wat voor die môrester uit die Vader
opgegaan het.”


[B]    Loof Hom met welluidende simbale, loof Hom met simbale van blydskap. Laat
alles wat asem het die Here loof.


Die Woord wat ewig saam met die beginlose Vader is,
het, sonder om van die dinge daarbo geskei te word,
nou die dinge hieronder genader,
en in sy uiterste goedhartigheid medelye gehad met ons val.
 En deur die armoede van Adam te aanvaar,
het Hy ‘n vreemde gedaante aangeneem.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toon 2

Die ewige geheimenis word vandag openbaar:
Die Seun van God word die Seun van die mens,
sodat Hy deur deel te hê aan wat slegter is,
my ‘n aandeel kan gee aan wat beter is.
Adam is van ouds bedrieg
en hoewel hy begeer het om God te word, het dit nie gebeur nie.
Nou word God mens, sodat Hy Adam God kan maak.
Laat die skepping hom verheug, laat die natuur dans,
want die Aartsengel staan met ontsag voor die Maagd
en bring haar die “Verheug u,” wat die droefheid weerspreek.
Ons God wat deur die medelye van u barmhartigheid mens geword het,
eer aan U.
