                                          1


Menaion Januarie 25: Die H. Gregorius die Teoloog

Die Veranderlike vir die Vesperdiens

Na die Aanvangspsalm, sê ons die eerste Stasis uit die Psalmboek “Geseënd is die
man…”.

Ons sing 6 verse by “Heer, ek het U aangeroep.”

Toon 1

Vader Gregorius,
die graf wat alles vergete laat,
het jou lippe nie bedek nie,
want jy is as die mond van die teologie bewys
en jy verkondig die leer van die regte geloof
ook nou nog oor die wêreld.
Smeek daarom dat Hy ons siele vrede
en sy groot barmhartigheid mag skenk.

Vader Gregorius,
in wysheid het jy jou afgewend van die vyandigheid en lis van die vlees;
Jy het die vierperdewa van die deug wat die hemele deurkruis, bestyg
en omhoog gevlieg na die onsegbare Skoonheid,
wat jy gretig aanneem;
Nou skenk jy ons siele vrede en die groot barmhartigheid.

Vader Gregorius,
jy het deur genade 'n getroue middelaar
tussen God en mense geword
Met jou vrymoedige gebede ,
stem jy Christus baie versoenlik teenoor ons.
O Heilige hou nooit op om tot Christus te bid nie
dat Hy ons vrede en sy groot barmhartigheid mag skenk.

Toon 2

Kom, laat ons met heilige liedere die Teoloog prys,
die waaksame oog van genade,
die alwyse mond van die Gees,
die helder ster van die wêreld,
die groot galm van die Kerk,
die alwonderbare roem van die Ortodoksie,
die fontein van teologie,
die immerstromende rivier van Goddelike dogmas,
die bron wat Goddelike strome van ambrosyn laat opwel.

Laat ons vandag met geestelike liefde die hiërarg prys,
wat aan die Apostels gelyk in aard is,
die kampvegter vir reggelowigheid,
                                          2


die vloed van Godspraak,
die allersoete stroom van lering,
die betroubaarheid van woorde in verhewe taal,
die lippe wat uit die hemel donder,
die vuurademde tong, die skatkis van wysheid,
die herout van die Woord,
die sieraad van die gelowiges.

Laat ons almal met die verskuldige gesange die Teoloog loof,
die bewaker van Christus se kudde,
die alwyse jagter van wolwe,
die uitroeier van vervalste onkruid,
die alwonderbare saaier van korrekte dogmas,
die kragtigste vervolger van ketters,
hy wat waarlik soos gepas met heilige waaksaamheid
die talente van Christus vermeerder
en die wêreld verlig het met die Goddelike glans van sy leringe.

Eer aan die Vader en aan die Seun en aan die Heilige Gees.

Toon 8

Jou tong, waaksaam om te leer,
vind weerklank in die ore van harte
en rig die siele van die onverskilliges op.
Deur jou woorde deur God geïnspireer,
word ‘n leer gevind wat hulle van die aarde af hemel toe lei
Daarom, Gregorius die Teoloog,
hou nie op om tot Christus God te bid
dat ons siele uit gevare gered mag word.

Nou en altyd en tot in ewigheid. Amen.

Theotokion – Toon 8 (uit die Oktoig)

Die Koning van die hemele
het uit liefde vir die mens op aarde verskyn
en onder mense gewoon;
want toe Hy uit die reine Maagd
vlees aangeneem het
het Hy, toe Hy dit opneem,
uit haar voortgekom.
Hy is een Seun, tweevoudig van natuur, maar nie van Persoon.
Daarom, terwyl ons Hom verkondig
as waarlik volkome God,
en volkome mens,
bely ons Christus as ons God.
Smeek Hom, o ongehude Moeder,
om Hom oor ons siele te ontferm.
                                            3


Hierna volg die Intog en O Blye Lig, die prokimenon van die dag en die volgende
Skriflesings.

Die Lesing uit die Boek Spreuke

Die gedagtenis van die regverdige word met lofliedere gevier en die seën van die
Here is op sy hoof. Salig is die man wat wysheid vind, en die sterfling wat
verstandigheid ken. Want dit is beter om daarvoor handel te dryf as vir skatte van
goud en silwer. Dit is meer werd as kosbare gesteentes. Alles wat kosbaar is, is dit
nie werd nie. Want uit sy mond kom geregtigheid, en dra wet en barmhartigheid op
die tong. Luister dus na my, o kinders. Want ek sal eerwaardige dinge spreek, en
salig is die mens wat my weë bewaar. Want my uitgange is uitgange van lewe, en
welgevalle word deur die Here berei. Daarom smeek ek julle, en spreek ek tot die
mensekinders, want ek, wysheid, het raad berei, en kennis en begrip uitgenooi.
Raad en standvastigheid is myne, verstandigheid is myne en sterkte is myne. Ek is
lief vir hulle wat my bemin, en hulle wat my soek, sal genade vind. Herken dus
sluheid, o onbedorwenes, neem dit ter harte, o onervarenes. Luister weer na my:
want ek sal eerwaardige dinge spreek, en waarhede deur my lippe openbaar. Want
my mond sal waarheid oordink, en leuenagtige lippe is ‘n gruwel in my oë. Al die
woorde van my mond gaan gepaard met geregtigheid, daar is niks verdraaid of
slinks daarin nie. Alles is reguit vir hulle wat verstaan en reg vir hulle wat kennis vind.
Want ek leer julle wat waar is, sodat jul hoop in die Here mag wees en julle met gees
vervul mag wees.

Die Lesing uit die Wysheid van Salomo (4:7-15)

Die regverdige sal, selfs as hy vroeg te sterwe kom, in rus verkeer. Want ‘n eervolle
ouderdom is nie die langdurende nie, en word nie deur die aantal jare gemeet nie.
Insig is grysheid vir die mensdom, en ‘n vlekkelose lewe is ‘n hoë ouderdom. Toe hy
God welbehaaglik geword het, is hy liefgehad, en terwyl hy tussen sondaars gewoon
het, is hy weggeneem. Hy is weggeraap, sodat boosheid nie sy begrip verander en
lis sy siel bedrieg nie. Want die betowering van slegtheid verduister die goeie, en die
onsekerheid van begeerte ondergrawe ‘n onskuldige gemoed. In ‘n kort tydjie
vervolmaak, het hy lange jare volgemaak, want sy siel het die Here behaag. Daarom
het hy hom uit die midde van die boosheid gehaas. Die volke het dit gesien en nie
begryp nie, en soiets nie ter harte geneem nie, dat genade en barmhartigheid onder
sy heiliges is, en besoeking onder sy uitverkorenes.

Die Lesing uit die Wysheid van Salomo (Spreuke 10:31-32 en ‘n Seleksie)

Die mond van die regverdige drup wysheid, en die lippe van mense het ervaring van
bekoorlikhede. Die mond van wyses oordink wysheid, en geregtigheid red hulle van
die dood. Wanneer ‘n regverdige sterf, gaan hoop nie verlore nie, want ‘n regverdige
seun word vir die lewe gebore, en onder sy seëninge sal hy die vrug van
geregtigheid pluk. Vir die regverdiges is daar altyd lig, en hulle sal genade en eer by
die Here vind. Die tong van wyses ken die goeie, en wysheid sal in hul harte rus. Die
Here het toegewyde harte lief, en almal wat onskuldig in hul weg is, is vir hom
aanvaarbaar. Die wysheid van die Here sal die gesig van die verstandige verlig.
Want dit bereik hulle wat dit begeer nog voor dit bemerk is, en word sonder moeite
gesien deur hulle wat dit liefhet. Hy wat vroeg opstaan daarvoor sal nie swoeg nie,
                                          4


en hy wat ‘n deurnagwaak hou daarvoor sal gou sonder sorge wees. Want dit is op
soek na hulle wat dit waardig is nie, en verskyn met ‘n goeie gesindheid in haar
omswerwinge aan hulle. Boosheid sal nooit die wysheid oorwin nie. Daarom het ook
ek ‘n liefhebber van haar skoonheid geword en daarmee vriende gemaak, en dit
vanaf my jeug gesoek, en ek het gestreef om haar as bruid na my te bring. Want die
Meester van almal het haar liefgehad. Want sy is ‘n ingewydene in die kennis van
God, en iemand wat sy werke kies. Die vrugte van haar inspanning is deugde; Sy
leer selfbeheersing en verstandigheid, geregtigheid en dapperheid. Niks in mense se
lewens is nuttiger as dit nie. As iemand ryke ervaring begeer, sy weet hoe om die
verlede en toekomstige te vergelyk, sy ken die wendinge van woorde en die
oplossings van raaisels, sy sien tekens en wonders vooruit, en die uitkomste van tye
en seisoene, en is in alles ‘n goeie raadgewer. Want onsterflikheid is in haar, en
roem in gemeenskap met haar woord. Daarom het ek my tot die Here gewend en
Hom gesmeek en uit my hele hart tot Hom gespreek: “O God van ons Vaders, en
Here van barmhartigheid, wat alles deur u woord geskape het, en wat deur u
wysheid die mens toeberei het om oor die skepsele wat deur U onstaan het, te
heers, en om die wêreld in heiligheid en geregtigheid te bestuur, skenk my die
wysheid wat by u troon sit, en verwerp my nie uit die geledere van u kinders nie,
want ek is u dienskneg en die seun van u diensmaagd. Stuur haar uit u heilige
woning en vanaf die troon van u heerlikheid, om by my te wees en my te leer wat vir
U welbehaaglik is. En sy sal my met kennis lei en my deur haar heerlikheid bewaar.
Want die gedagtes van sterflikes is alles nikswerd nie en hul planne is onseker.

Litie

Toon 1

Na jy eers liggaam en siel regmatig deur Godvervulde dade gereinig het,
het jy die berg van teologie betree
en is jy in die Goddelike ingewy,
o Gregorius wat God openbaar.
En na jy die nie-te-betrede duisternis binnegegaan het,
het jy die wetgewing wat deur God gegrafeer is, ontvang,
waarin die eenwesentlike Drie-eenheid ingeprent is,
wat ons deur jou aanbid en besing en sê:
“O Eenheid wat in Drie-eenheid geken word, ontferm U oor ons.”

Deur die Woord van God het jy jou mond geopen
en die Gees van wysheid ingeadem.
En toe jy vol genade word, driemaal-salige Gregorius,
het jy die Goddelike leerstellinge soos donderslae laat dreun.
En as mede-ingewydene met die Engelemagte
het jy die drievoudige en onverdeelde lig verkondig.
Daarom, deur jou Goddelike uitsprake verlig,
aanbid ons die Drie-eenheid wat in een Godheid geken word
tot redding van ons siele.

Met jou vurige tong, Gregorius wat uit God spreek,
het jy die ketters wat in verset teen God is se spraaksaamheid aan die brand
gesteek.
                                           5


Jy is waarlik as ‘n Goddelike mond bewys
wat deur die Gees die groot dade van God spreek
en deur letters ‘n voorstelling gee
van die ewe-magtige wese van die Drie-eenheid
wat in ‘n geheimenisvolle misterie bestaan.
En nou dat jy die aardse wêreld met die drie-sonnige lig verlig het,
bid jy sonder ophou vir ons siele.

Eer aan die Vader en aan die Seun en aan die Heilige Gees.

Toon 1 (soos hierbo)

Na jy eers liggaam en siel regmatig deur Godvervulde dade gereinig het,
het jy die berg van teologie betree
en is jy in die Goddelike ingewy,
o Gregorius wat God openbaar.
En na jy die nie-te-betrede duisternis binnegegaan het,
het jy die wetgewing wat deur God gegrafeer is, ontvang,
waarin die eenwesentlike Drie-eenheid ingeprent is,
wat ons deur jou aanbid en besing en sê:
“O Eenheid wat in Drie-eenheid geken word, ontferm U oor ons.”

Nou en altyd en tot in ewigheid. Amen.

Theotokion – Toon 1

Ontvang die gebede van sondaars,
verag nie die gesug van verdruktes nie,
en bid tot Hom wat uit u reine lendene kom,
dat ons gered mag word, o Alheilige Maagd.

Apostiga - Toon 5
Verheug jou, fontein van die teologie,
woonplek van verhewe kontemplasie.
Want ná jy die hemelse diepte met ‘n vrome verstand deurvors het, o Vader,
het jy aan almal duidelik gemaak
dat daar een vereniging van lig in drie Sonne is,
in ‘n identiteit van Godheid verenig,
maar drievoudig in eerwaardige Persone.
Deur die reinheid van jou lewenswandel
en die glans van jou woorde leer jy wat deur God geïnspireer is ons
om die alheilige Drie-eenheid te eer.
Smeek Hom dat sy groot barmhartigheid oor ons siele uitgestuur mag word.

Vers: My mond sal wysheid spreek en die oordenking van my hart begrip.

Met die glans van jou teologie
het jy die maanlose nag van die ketterye opgehef,
want toe jy met Godvrugtige en Godgesinde verstand
                                         6


die bron van afskynsels bereik, o Teoloog,
het jy met die strale wat daarvandaan afgegee word, omgegaan.
Want jy het jou gees ‘n duidelike spieël gemaak, Vader,
en op die helderste wyse die drievoudige en ondeelbare lig van die Godheid
ontvang,
en ryklik die enkelvoudige straal omvat.
Smeek Hom nou dat ons siele sy groot barmhartigheid gegee mag word.

Vers: Die mond van die regverdige sal wysheid oordink en sy tong sal reg spreek.

Verheug jou, rivier van God,
wat altyd vol waters van genade is,
wat die hele stad van Christus, die Koning, bly maak
met jou woorde en leringe deur God geïnspireer,
o bergstroom van vreugde, onuitputlike see,
suiwer en regmatige bewaarder van die dogmas,
die vurigste kampvegter van die Drie-eenheid,
die werktuig van die Gees, die waaksame verstand,
die welluidende tong wat die diepte van die Skrifte verklaar.
Smeek Christus nou dat ons siele sy groot barmhartigheid gegee mag word.

Eer aan die Vader en aan die Seun en aan die Heilige Gees.

Toon 8

Met jou tong het jy die harte van gelowiges as akker bewerk, Gregorius:
en onverwelklike vrugte van vroomheid daarin vir God laat ontspruit.
Jy het die dorings van die kettery met wortel en tak uitgeroei
en hul gedagtes met reinheid getooi.
Ontvang daarom ons lofbetuiginge, o Goddelike lier,
waaksame oog, herder van herders,
jagter van wolwe,
en bid innig tot die Woord vir ons siele, o Teoloog.

Nou en altyd en tot in ewigheid. Amen.

Theotokion – Toon 8

O Meesteres, almal se hulp,
stuur ‘n druppel van u barmhartigheid neer op my, o Maagd,
wat deur die duisternis van verskrikkinge voortgejaag word
en altyd deur die driedubbele golwe van die lewe verswelg word,
en skenk my u helpende hand.
Maak my die erfdeel van die uitverkorenes waardig,
en maak my regverdig,
daar u die diepte van van barmhartigheid gebaar het, o Reine.

Apolitikion – Toon 1
                                         7


Die herdersfluit van jou teologie
het die oorhand oor die basuine van die redenaars gehad:
want aan jou wat die dieptes van die Gees deurvors het,
is skoonheid van spraak toegevoeg.
Maar bid tot Christus God, Vader Gregorius,
dat ons siele gered mag word.

Die Veranderlike vir die Mettediens

Kathisma - Toon 3

Jy het Goddelike verligting verwerf,
deur ‘n onstoflike asketiese lewe te lei
en jou deur ‘n waaksame priesterskap, wat by jou naam pas, te onderskei.
Want deur op bo-natuurlike wyse die leerstellings te verhelder,
het jy die geloof deur reggelowigheid bevestig.
Heilige Vader, smeek Christus ons God,
om ons sy groot barmhartigheid te skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Toe Hy, die enige Here, in u skoot vlees word,
is Hy nie van sy Goddelike natuur geskei nie
maar het Hy tydens sy menswording God gebly,
Hy wat u, sy Moeder, ná die geboorte
soos voor die geboorte as al-onskuldige Maagd bewaar het.
Smeek Hom dringend om ons sy groot barmhartigheid te skenk.

Kathisma - Toon 5

Waaksaam in Christus se woord van waarheid,
het jy oor die mag van die Drie-eenheid teologiese uitsprake gemaak.
As ‘n aanvoerder en kampvegter van reggelowigheid, o Hiërarg,
het jy die goddelose, gruwelike kettery van Arius vernietig
en hulle wat in die duisternis van onkunde geslaap het, verlig.

Eer aan die Vader en aan die Seun en aan die Heilige Gees.

Herhaal bg. Waaksaam in Christus se woord van waarheid…

Nou en altyd en tot in ewigheid. Amen.

Theotokion – Toon 5

Genees tog gou die baie pynlike hartstogte van my siel
en die siektes van my vlees,
en beëindig die afdwalinge van my gees, o Al-onskuldige.
En maak my waardig, o Theotokos,
                                           8


om met vrede van gemoed
reine gebede aan die Koning van almal op te dra,
en vergifnis van oortredinge te vra.

Na die Polyeleos. Kathisma -Toon 8

Jy het die dwaling van die goddeloses blootgelê,
en deur die Skrifte op God gepaste wyse te open,
het jy leerstellinge uitgestuur, o bewonderenswaardige,
wat meer as heuning die harte van gelowiges soet maak
om die Drie-eenheid reg te aanbid
in ‘n Eenheid van Goddelikheid.
Daarom was jy ‘n voorstander daarvan om met betrekking tot die menslike
op grond van die verwantskap die gestalte van die Verlosser in ‘n ikoon te kus.
O Gregorius die Teoloog,
bid tot Christus ons God dat Hy vergifnis van misstappe sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees.

Herhaal bg. Jy het die dwaling van die goddeloses blootgelê…

Nou en altyd en tot in ewigheid. Amen.

Theotokion – Toon 8

Kom, laat al die nasies op ‘n wyse wat by God pas
die Moeder van die Skepper van almal besing en laat ons sê:
“Verheug u, vurige troon van Jesus die Almagtige wat oor alles heers.
Verheug u, enigste al-onbevlekte Meesteres van die wêreld.
Verheug u, albesonge Theotokos, Immermaagd Maria, stralende ongeskonde vat
van die Heilige Drie-eenheid, Vader en Seun en Gees.
Verheug u, aleerwaardige Bruid met die son beklee.
Verheug u, die vreugde van almal wat u besing.”

Die Eerste Antifoon van die Bedevaartsliedere oftewel Anavathmi in Toon 4

Van my jeug af voer baie hartstogte die stryd teen my;
maar help en red U my, my Heiland. (herhaal)

Mag julle wat Sion haat, deur die Here beskaam word;
Want julle sal verdor soos gras deur die vuur. (herhaal)

Eer aan die Vader en aan die Seun en aan die Heilige Gees.

Deur die Heilige Gees ontvang elke siel die lewe,
en deur reiniging verhewe, word dit verhelder
deur die Drie-enige Eenheid in ‘n heilige misterie.

Nou en altyd en tot in ewigheid. Amen.
                                           9



Deur die Heilige Gees wel strome genade op;
dit bevogtig die hele skepping om lewe voort te bring.

Prokimenon – Toon 4 (Ps. 48)

My mond sal wysheid spreek en die oordenking van my hart begrip.

My mond sal wysheid spreek en die oordenking van my hart begrip.

Vers: Hoor dit alle volke, luister, alle bewoners van die wêreld

My mond sal wysheid spreek en die oordenking van my hart begrip.

My mond sal wysheid spreek * en die oordenking van my hart begrip.

Diaken*       Laat ons bid tot die Heer.

Volk          Heer, ontferm U.

Priester      Want heilig is U ons God en U rus in die Heiligdom en tot U stuur ons
              die lof omhoog, tot die Vader en die Seun en die Heilige Gees, nou en
              altyd en tot in ewigheid.

Volk          Amen.

              Laat alles wat asem het die Here Loof. (3X)

Priester      En dat ons waardig geag mag word om te luister na die Heilige
              Evangelie, laat ons bid tot die Here God.

Volk          Here, ontferm U. (3x)

Priester      Wysheid. Laat ons opstaan. Laat ons luister na die Heilige Evangelie.
              Vrede vir almal.

Volk          En vir u gees.

Priester      Die Lesing uit die heilige Evangelie volgens Johannes (10:1-9)

Volk          Eer aan U, o Heer, eer aan U.

Priester      Laat ons aandag gee.

Die Here het vir die Jode wat na Hom gekom het, gesê: Voorwaar, voorwaar Ek sê
vir julle, wie nie by die deur in die skaapstal ingaan nie, maar van 'n ander kant af
inklim, hy is 'n dief en 'n rower. Maar hy wat by die deur ingaan, is 'n herder van die
skape. Vir hom maak die deurwagter oop, en die skape luister na sy stem; en hy
roep sy eie skape by hulle naam en lei hulle uit. En wanneer hy sy eie skape
uitgebring het, loop hy voor hulle uit; en die skape volg hom, omdat hulle sy stem
                                         10


ken. Hulle sal 'n vreemde nooit volg nie, maar van hom wegvlug, omdat hulle die
stem van die vreemdes nie ken nie. Hierdie gelykenis het Jesus aan hulle vertel;
maar hulle het nie verstaan wat dit was wat Hy tot hulle gespreek het nie. Jesus het
toe weer vir hulle gesê: Voorwaar, voorwaar Ek sê vir julle, Ek is die deur van die
skape. Almal wat voor My gekom het, is diewe en rowers; maar die skape het nie na
hulle geluister nie. Ek is die deur; as iemand deur My ingaan, sal hy gered word, en
hy sal ingaan en uitgaan en weiding vind.

Volk         Eer aan U, o Heer, eer aan U.

Psalm 50

Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.
Was my heeltemal van my ongeregtigheid en reinig my van my sonde.
Want ek ken my ongeregtigheid, en my sonde is altyd voor my.
Teen U alleen het ek gesondig en gedoen wat boos is in u oë, sodat U geregverdig
mag word deur u woorde, en u mag oorwin wanneer U geoordeel word.
Want kyk, in ongeregtighede is ek ontvang, en in sondes het my moeder my gebaar.
Want kyk, U het waarheid liefgehad, die geheime en verborgene van u wysheid het
U aan my bekend gemaak.
U sal my besprinkel met hisop, en ek sal gereinig word; U sal my was en ek sal
witter word as sneeu.
U sal my vreugde en blydskap laat hoor; die vernederde gebeentes sal jubel. Wend
u aangesig van my sondes af, en wis al my ongeregtighede uit.
Skep in my 'n rein hart, o God, en gee opnuut 'n opregte gees in my binneste.
Verwerp my nie van u aangesig nie, en neem u Heilige Gees nie van my weg nie.
Gee my weer die vreugde van u heil, en versterk my deur u bestierende Gees.
Ek sal wetteloses u weë leer, en die goddeloses sal hulle tot U wend.
Red my van bloedskuld, o God, God van my heil; my tong sal jubel oor u
geregtigheid.
Here, U sal my lippe open, en my mond sal u lof verkondig.
Want as U 'n offer verlang het, sou ek dit gegee het; in brandoffers sal U geen behae
hê nie.
'n Offer aan God is 'n verbryselde gees; 'n verbryselde en vernederde hart sal God
nie verag nie.
Doen goed, Here, aan Sion in u welbehae, en laat die mure van Jerusalem gebou
word.
Dan sal U 'n welbehae hê in 'n offer van geregtigheid, in offergawe en brandoffers;
dan sal hulle stiere offer op u altaar.

Toon 2

Eer aan die Vader en aan die Seun en aan die Heilige Gees.

Deur die gebede van die Hiërarg, o Barmhartige, wis my baie oortredinge uit.

Nou en altyd en tot in ewigheid. Amen.

Deur die gebede van die Theotokos, o Barmhartige, wis my baie oortredinge uit.
                                         11


Ontferm U oor my, o God, volgens u groot barmhartigheid en wis volgens die
oorvloed van u medelye my oortreding uit.

Toon 6

O driemaal-salige toegewyde, allerheilige Vader,
die goeie Herder en dissipel van Christus die Opperherder,
wat jou lewe vir die skape afgelê het,
o albesonge Gregorius die Teoloog,
bid nou ook self dat Hy ons deur jou gebede
sy groot barmhartigheid mag skenk.

(Die Kanon in Toon 1 moet nog vertaal word)

Kathisma na die Derde Ode – Toon 8

Jy het jou mond met die woord van God oopgemaak,
as herout van lig wysheid geuiter
en geïnspireerde denke oor die wêreld gesaai.
Deur waarlik die leringe van die Vaders te bekragtig,
is jy, soos Paulus, as kampvegter van die Geloof geopenbaar.
Daarom is jy ook ‘n medeburger van die Engele
en is jy as metgesel van hulle bewys, o salige Teoloog Gregorius.
Bid tot Christus God dat Hy vergifnis van oortredinge sal skenk
aan hulle wat jou heilige gedagtenis met liefde vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion

Wanneer die Meester en Skepper van almal kom
om die hele aarde te oordeel,
plaas my die veroordeelde dan saam met die skape aan die regterkant.
En ontruk my, u onwaardige dienaar, o Onbevlekte,
aan die buitenste duisternis en alle straf,
sodat ek dankbaar die rykdom van u goedheid mag verheerlik,
o albesonge Theotokos,
en met vreugde u mag toeroep:
Bid tot u Seun en God dat Hy my vergifnis van misstappe mag skenk,
want ek, u onwaardige dienaar, het u as my hoop.

Kontakion – Toon 3

Met jou teologiese tong, o glorieryke,
het jy die redenaars se verwikkeldhede weerlê
en die Kerk getooi met die kleed van die Ortodoksie wat in die hemel geweef is.
Sy dra dit en roep saam met ons, jou kinders:
Verheug jou, Vader, mees verhewe gees van die teologie.
                                         12


Ikos
Vul my arme, ellendige gees met jou verhewe teologiese wysheid,
sodat ek jou lewe mag besing, o Vader.
Want ek sal jou nie ‘n woord kan aanbied,
tensy jy my nie ‘n woord en kennis, krag en insig skenk nie,
sodat ek jou wat joune is uit wat joune is mag bied,
en ek uit die rykdom van jou deugde die middele mag hê
om jou eerwaardige heilige hoof te omkrans
en saam met die gelowiges uit te roep:
Verheug jou, Vader, grootste teologiese gees.

Sinaksarion

Op die 25ste van vandeesmaand die Gedagtenis aan ons Vader onder die Heiliges,
Gregorius, aartsbiskop van Konstantinopel, die Teoloog.

Verse

Om die wese van God op Ortodokse wyse te ken
is die nalatenskap van Gregorius aan Christene.

Op die vyf-en-twintigste het Gregorius wat deur God se toedoen spreek, gesterf.

Op dieselfde dag, die gedagtenis aan ons vrome vader Publius

Op dieselfde dag, die gedagtenis aan ons vrome vader Mares.

Op dieselfde dag word die Heilige Medula saam met haar metgeselle deur vuur
vervolmaak.

Op dieselfde dag die gedagtenis aan ons vrome vader Demetrios die sakristein.

Op dieselfde dag word die Apollos in vrede vervolmaak.

Die Heilige Nuwemartelaar Auxentius wat in Konstantinopel gemartel is, word in die
jaar 1720 deur die swaard vervolmaak.

Deur hul heilige gebede, o God, ontferm U oor ons. Amen.

Eksapostilarion – Toon 2

Jy het ons geleer om die Eenheid wat uit drie Persone bestaan,
die volmaakte Drie-eenheid in een Godheid, te aanbid,
o alwyse Teoloog,
deur te sê dat Vader lig is,
en ook dat die Seun lig is,
en die Gees lig,
maar een lig, onverdeeld en onvermeng,
want God is een,
en so maak jy die eenwesentlikheid duidelik, o salige Gregorius.
                                         13



Nog ‘n vers – Toon 2

Deur op alwyse manier gebruik te maak
van die verhewe taal van jou leerstellinge,
het jy die onuitspreeklike diepte van Christus se geheimenisse (misteries) teologies
verhelder,
en as redenaar die stryd en lewens van die Heiliges behandel, o salige Gregorius.
En daar jy nou god is deur deelname aan die Goddelike,
mag jy my ook red en my in jou tente ontvang, o Teoloog.

Theotokion – Toon 2

Waar jy saam met Maria die Maagd en Moeder van God
en Basilios die Grote by die ontoeganklike Drie-eenheid staan,
bid om vrede vir die wêreld,
segetekens vir ons leiers
en verlossing vir ons wat jou loof, o alwyse Teoloog,
Hiërarg Gregorius, Redenaar van die Kerk.

Lofgesange – Toon 4

Jy het deur die duisternis van die woord gesny,
en met jou gees na die hoogste lig deurgedring,
en toe jy daarvandaan die verligting van teologie ontvang,
het jy almal ryk gemaak, alwyse Gregorius, ster van die Kerk.
En met die weerligstrale van jou woorde,
het jy die duister newels van die ketterye ingekort.
Daarom woon jy as metgesel van die Engele
waar die klank van die feesvierendes is,
en bid jy sonder ophou dat ons siele gered mag word.

Jy is die tweede teoloog en ingewydene van die Goddelike verligting,
die stralende snelskrywer van die Drie-eenheid
wat ons wonderbaarlik die onuitspreeklike Goddelike natuur leer, Gregorius.
En waar jy nou nog duideliker God geniet,
dink aan hulle wat jou vereer,
en veg ten behoewe van die Kerk wat jy bevestig het.
Want jou stem het oor al die eindes van die wêreld uitgegaan,
en ons geleer om die eenwesenlike Drie-eenheid te verheerlik.

Deur die Goddelike saad van die hemelse teologie
met jou tong in die vore van die hart in te werk, o Teoloog,
het jy die volheid van die Kerk ryk gemaak.
Toe het jy die onkruid van ketterye met die vuur van die Gees verbrand,
gevoed deur liefde vir die Goddelike wysbegeerte,
o Vader van Vaders, en Herder van Herders,
eer van die Gelowiges, ligbaken van Priesters,
roem van die wêreld, alsalige Gregorius.
                                         14


Jy het jou eerwaardige mond na die mengvat van wysheid gebring,
die Goddelike stroom van teologie daaruit gedrink,
en dit oorvloedig met die gelowiges gedeel, Vader Gregorius.
Jy het die sielsvernietigende stroom ketterye
wat vol Godslastering is, gestuit.
Die Heilige Gees het in jou ‘n leidsman gevind
wat die aanslae van die Goddeloses soos vlae wind verjaag en verdryf
deur die Drie-eenheid in ‘n Eenheid van wese te verkondig.

Eer aan die Vader en aan die Seun en aan die Heilige Gees.

Toon 1

Tot die lier van die Gees, die sekel van ketterye,
die spesery van die reggelowiges,
die tweede Boesemvriend, die wyse Opperherder
wat deur sy leerstellinge ‘n oogetuie van die Woord geword het,
laat ons, die kwekelinge van die Kerk, met teologiese gesange toevoeg:
Jy is die goeie Herder, Gregorius,
wat jou soos die Meester Christus, vir ons gegee het,
en jy dans van vreugde saam met Paulus
en jy bid vir ons siele.

Nou en altyd en tot in ewigheid. Amen.

Theotokion – Toon 1

Ontvang die gebede van sondaars,
verag nie die gesug van verdruktes nie,
en bid tot Hom wat uit u reine lendene kom,
dat ons gered mag word, o Alheilige Maagd.

Die Groot Doksologie en wat daarop volg.

Die Veranderlike vir die Goddelike Liturgie

Die Typika word gesing.

H. Gregorius die Teoloog - Toon 1

Die herdersfluit van jou teologie
het die oorhand oor die basuine van die redenaars gehad:
want aan jou wat die dieptes van die Gees deurvors het,
is skoonheid van spraak toegevoeg.
Maar bid tot Christus God, Vader Gregorius,
dat ons siele gered mag word.

Kontakion – Toon 1
                                           15


Nadat U die maagdelike skoot
deur u geboorte geheilig het,
en die hande van Simeon, soos gepas, geseën het,
het U ook nou gekom en ons gered, o Christus God.
Maar gee vrede aan die staatbestuur
ten tye van konflik,
en versterk die Ortodokse Christene, vir wie U lief is,
O enig Mensliewende

Prokimenon – Toon 1 (Psalm 48)

My mond sal wysheid spreek en die oordenking van my hart begrip.
Hoor dit alle volke, luister, alle bewoners van die wêreld

Die Lesing uit die Brief van Paulus aan die Hebreërs (7:26-28, 8:1-2)

Broeders, so ‘n hoëpriester was vir ons gepas, een wat heilig, onskuldig, onbesmet,
afgeskeie van die sondaars is,…

Halleluja – Toon 2 (Psalm 77)

My volk, luister na my wet; neig julle oor tot die woorde van my mond.
Ek sal my mond oopmaak met gelykenisse, ek sal raaisels uit die voortyd uiter.

Die Lesing uit die Evangelie volgens Johannes (10:9-16)

Die Here het gesê: “Ek is die deur; as iemand deur My ingaan, sal hy gered word, en
hy sal ingaan en uitgaan en weiding vind...”

Kommunielied

Die regverdige sal in ewige gedagtenis wees. Hy sal nie slegte tyding vrees nie.
Halleluja.
