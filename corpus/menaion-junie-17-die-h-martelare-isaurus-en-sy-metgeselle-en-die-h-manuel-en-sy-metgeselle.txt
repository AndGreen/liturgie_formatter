                                           1


Menaion Junie 17 Die Heilige Martelare Isaurus, Basilios, Innocentius,
Hermias, Felix en Peregrinus, en die Heilige Martelare Manuel, Sabel en Ismael.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing 3 stigiere
vir elk van die twee groepe Martelare.

Stigiere vir die Heilige Isaurus en sy metgeselle – Toon 4        (Ἔδωκας σηµείωσιν)

Deur lyding verbrysel en aan mishandeling onderworpe,
in die gevangenis gekluister en deur swaarde gesny,
en al het julle ‘n allergeweldadige dood gesterwe,
het julle Christus nie verloën
en nie eer aan die afgodsbeelde betoon nie.
Daarom is julle ook die hemelse luister waardig geag,
waar julle die Heer ten behoewe van almal smeek, o saliges.

Laat die glorieryke Isaurus, dapper Innocentius en heilige Basilios,
die wonderbare Felix, beroemde Hermias en Peregrinus,
wat die aarde, deur die Goddelike glans van hul wonders, hemel gemaak het,
salig genoem word, as dienaars van die Heer
wat altyd die hartstogte van ons siele verdryf.

Jul reliekekis is, terwyl ons julle altyd loof,
as bron bewys wat genadegawes van gesondmaking laat opwel,
waaruit ons genesing van ons hartstogte put
asook die volkome bevryding van ons siektes,
o eerwaardige Grootmartelare, gelykes van die Liggaamloses,
dienaars van die Heer en voorbidders vir ons siele.

Stigiere vir die Heilige Manuel en sy metgeselle

Toon 4        (Ὡς γενναῖον ἐν Μάρτυσι)

Soos baie helder sterre, o albefaamde Oorwinnaars,
verlig julle die eindes van die wêreld met jul Goddelike glans,
en hef julle die donkermaan van demone op,
asook van vernietigende hartstogte en gevare.
Daarom het ons vandag byeengekom, o glorierykes,
en vier ons jul stralende, ligbrengende en heilige fees.

Laat die wonderbare Manuel, salige Sabel en alwyse Ismael
met allerheilige gesange vereer word,
want hulle het die ongeskape Drie-eenheid kragtig teenoor hul vyande verkondig,
die dwaling van afgodery geblus
en deur die vergieting van hul bloed onverwelklike heerlikheid ontvang.


O salige Manuel, Ismael en Sabel, groot van naam,
                                          2


op verstandige wyse het julle die gruwelike koning beskaam
toe hy julle wederregtelik beveel het om neer te buig
en onredelike eer te bewys aan lewelose gode,
en ná julle standvastig en regtens gestry het,
het julle jul oorwinningskranse gevleg,
terwyl julle vir die wêreld bid.

Eer aan die Vader en aan die Seun en aan die Heilige Gees.

Toon 8 – deur Anatolius

Uit opregte liefde vir U, o Woord van God,
het die glorieryke Martelare die aanbidding van vuur laat vaar,
die land van die Chaldeërs verlaat,
en is hulle deur u lig verlig.
Met die wapens van geloof gepantser
het die glorieryke Manuel,
ewig-gedenkwaardige Sabel en driemaal-salige Ismael
die tiran Julianus beskaam,
terwyl hulle U saam met die Vader en die Gees, besing
en nou bid hulle dat ons siele gered mag word.

Nou en altyd en tot in ewigheid. Amen.

Theotokion – Toon 8        (Ὢ τοῦ παραδόξου θαύματος)

Verheug u, roem van die wêreld; verheug u, tempel van die Heer.
Verheug u, berg wat beskadu is.
Verheug u, o toevlug; verheug u, goue lampstaander.
Verheug u, eerwaardige roem van die reggelowiges.
Verheug u, Moeder van Christus ons God.
Verheug u, Paradys; verheug u, o heilige tafel.
Verheug u, tabernakel; verheug u, algoue kruik.
Verheug u, vreugde van almal.

Of die Kruistheotokion (op Dinsdag- en Donderdagaande)

Toon 8       (Ὢ τοῦ παραδόξου θαύµατος)

“Wat is die gesig wat deur my oë aanskou word, o Meester?
Is U wat die hele skepping vashou aan ‘n Kruishout opgehang?
En sterf U wat aan almal lewe verleen?”
het die Theotokos geweekla en gesê,
toe sy Hom aan ‘n Kruis verhef sien
wat as God en mens sonder saad uit haar voortgestraal het.

Apolitikion – Toon 4       (Οἱ Μάρτυρές σου Κύριε)

 U martelare, o Here, het deur hul worstelstryd
‘n kroon van onsterflikheid van U, ons God, verwerf,
                                          3


want met u krag het hulle die tiranne onttroon
en die kragtelose vermetelheid van demone verbreek.
Red ons siele, o Christus God, deur hul smekinge.

Die Veranderlike vir die Mettediens

Kathisma van die Heiliges ná die Derde Ode van die Kanon (wat nog vertaal moet
word)

Toon 3        (Θείας πίστεως)

Deur ‘n Goddelike gesindheid bevange,
o kampvegters van Dyrrhachium,
en as stoutmoedige soldate van Christus,
het julle Apollonius se vermetelheid vernietig
en Tripontius se afgodery beskaam,
en ná julle met vreugde oorwinningspryse van God ontvang het,
skenk julle aan die gelowiges genesing van hul hartstogte.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3        (Θείας πίστεως)

U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige

Of die Kruistheotokion (op Woensdag- en Vrydagoggende) – Toon 3

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Sinaksarion

Op die 17de van vandeesmaand die Gedagtenis aan die stryd van die Heilige
Martelaar Isaurus, en sy metgeselle Basilios, Innocentius, Felix, Hermias en
Peregrinus.

Verse.        Toe Isaurus saam met vyf medestryders onthoof is,
              het hy die hart van die noëtiese draak middeldeur gesny.
                                          4



Op dieselfde dag die Gedagtenis aan die Heilige Martelare Manuel, Sabel en Ismael.

Verse.       Sabel, Manuel en Ismael is Perse van afkoms,
             maar wat waardigheid betref, Martelare deur die swaard.

             Op die 17de het ‘n brons lem die drie broers onthoof.

Op dieselfde dag die Gedagtenis aan ons Heilige Vader Hipatius van Rufinianae.

Deur hul heilige gebede, o God, ontferm U oor ons. Amen.

Vir die Eksapostilaria en Apostiga van die Lofpsalms, die gesange uit die Oktoig.

Die res van die Mettediens en die Wegsending.
