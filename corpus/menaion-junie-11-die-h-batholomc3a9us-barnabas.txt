                                           1


Menaion Junie 11 Die H. Apostels Bartholoméüs en Barnabas

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing 3 stigiere
vir beide Apostels.

Vir die Heilige Bartholoméüs - Toon 4

Met die net van jou tong, o Apostel wat uit God spreek,
het jy die eindes van die wêreld uit die diepte van ydelheid
en bose goddeloosheid opgetrek,
en hulle deur geloof na Christus God gebring
wat jou sodanige genade gegee het,
as Dissipel deur God geïnspireer en uitverkore ingewydene,
o Apostel Bartholoméüs.

Jesus ons God, die son van heerlikheid,
het jou, o glorieryke, as straal tot aan die grense van die wêreld uitgestuur,
jy wat die newel van goddeloosheid kragtig verdryf
en almal wat in die nag van onkunde slaap, verlig.
Jy het hulle ook erfgename van die dag gemaak,
o Bartholoméüs vol van God se wysheid.

In jou onderwerping aan die bevele van Hom
aan Wie se bevel alles hul onderwerp,
het jy Hom as leermeester van die waarheid nagevolg,
en met behae deur jou kruislyding
die beker van die dood gedrink
en nou staan jy by die toppunt van verlange,
waar jy saam met die Apostels en Engele dans,
o beroemde Bartholoméüs.

Vir die Heilige Barnabas – Toon 4

Jy het onoorwinlike gesag en mag teen die demone ontvang,
o glorieryke Apostel,
om in die naam van Christus die leiers van hul duisternis te verdryf;
jy het die aarde deurkruis en dit soos die son verlig,
en was die eerste om die befaamde Rome te bereik
en die verlossende koms van Christus te verkondig.

Daar jy die oorspronklike goedheid, o Barnabas,
en natuurlike, uitnemende lewenswyse nagevolg het,
het jy deur jou deelname daaraan as ‘n goeie man bekend gestaan
en terwyl jy veral ‘n seun van bemoediging genoem is
deur die goedheid van jou optrede en jou reinheid van gees,
het jy die gelowiges aangespoor om in die genade te bly.

Daar jy ‘n goedsaamgevoegde instrument geword het,
wat deur die Goddelike werking van die Gees beheers word,
                                          2


is die roeping van die nasies
om tot kennis van Christus te kom,
aan jou toevertrou, o Barnabas,
en het jy hulle deur jou woorde en dade hervorm.
En jy het almal verlig om die waaragtige Godheid van Jesus,
die Verlosser van ons siele, te bely.

Eer aan die Vader en aan die Seun en aan die Heilige Gees.

Doksastikon - Toon 6 – deur Theofanes.

Laat ons die ware heroute van reggelowigheid,
die helder stralende sterre van die Kerk, met lofliedere eer,
naamlik Bartholoméüs en Barnabas,
leermeesters van die gelowiges
en ingewydenes van Christus die Verlosser.
Want deur die woord van die waarheid in die harte van die gelowiges te saai,
het hulle vrug onder almal uitgedeel,
en hulle bid tot Christus dat ons siele gered mag word.

Nou en altyd en tot in ewigheid. Amen.

Theotokion – Toon 6

Jy het nie ootmoed bekom nie, o onbekeerlike siel.
Waarom draal jy?
Die afsnyding van die dood kom nader
en die einde het soos ‘n dief verskyn.
Haas jou en val voor die Theotokos neer.

Apostiga – Toon 1

Julle heilbrengende stem het oor die aarde uitgegaan,
o Apostels en oogetuies van God,
en dit het dwalende siele verlig
en deur genade verligte sterwelinge na Christus gebring.
Bid daarom dat ons siele vrede en groot barmhartigheid geskenk mag word.

Vers. Oor die hele aarde het hulle stem uitgegaan en tot by die eindes van die
      wêreld hulle woorde.

As hoogheldere ligbakens van Christus, o Alwyses,
allerreine werktuie wat deur geloof die glans van die Gees omvat het,
suile van die Kerk,
heerlike hemele wat die lof van God verkondig,
bid tot Hom dat ons siele vrede en groot barmhartigheid geskenk mag word.

Vers. Die hemele vertel die eer van God, en die uitspansel verkondig die werk van
      sy hande. (Ps.18)

Julle het die nasies na Christus ons God gebring, o Saliges,
                                         3


ná hulle verlos is deur die bloed van Hom
Wie se welbehae dit was om op aarde te gebore te word
en wat uit vrye wil die Kruis en dood verduur het.
Bid nou tot Hom, o glorierykes,
dat ons siele vrede en groot barmhartigheid geskenk mag word
Eer aan die Vader en aan die Seun en aan die Heilige Gees.

Doksastikon - Toon 8 – deur Kosmas die Monnik

Julle het die skepping wat julle deurkruis het, verlig,
o Dissipels van die Heiland,
die dwaling van afgodery deur jul leringe soos hout verbrand,
die nasies uit die diepte van onkunde opgetrek tot die kennis van God
en hulle gered.
Bid nou ook tot Christus
dat Hy ons op die oordeelsdag genadig mag wees.

Nou en altyd en tot in ewigheid. Amen.

Theotokion – Toon 8

O Meesteres, aanvaar die smeekbedes van u dienaars
en verlos ons van alle nood en verdrukking

Apolitikion – Toon 3

O Heilige Apostels,
bid tot die barmhartige God
dat Hy vergewing van oortredinge
aan ons siele sal skenk.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 3

Ons besing u wat die verlossing van ons geslag bemiddel het,
o Maagd Theotokos.
Want in die vlees wat aangeneem is uit u skoot,
het u Seun, ons God,
die lyding van die Kruis aanvaar
en het Hy ons uit die verderf verlos as die Mensliewende.

Die Veranderlike vir die Mettediens

Kathisma ná die Derde Ode van die Kanons (wat nog vertaal moet word)

Vir die H. Bartholoméüs - Toon 4

Soos ‘n seer skone hemel, o al-loflike Bartholoméüs,
het jy op aarde die Goddelike heerlikheid van God se vleeswording vertel,
                                           4


soos die son die harte wat in duisternis verkeer, verlig,
en die maanlose nag van die allerbose demone beëindig,
maar verlig deur jou gebede ons
wat wat jou ligbrengende fees vier.

Vir die H. Barnabas – Toon 8

Ná jy as verstandige die skadu van die wet versaak het,
o Goddraende Barnabas,
het jy deur genade deur stede en lande met die Naam geswerf,
en deur ongehoorsames deur wonders en tekens na die waarheid te lei,
is jy in Christus as ‘n bemoediging van die wêreld geopenbaar.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 8

O Theotokos, smeek saam met die Apostels
die onbegryplike Seun en Woord van God,
wat bo alle begrip op onverklaarbare wyse uit u gebore is,
om die wêreld ware vrede te skenk,
ons voor die einde hervorming ten opsigte van ons oortredinge te gee
en deur sy uiterste goedheid
u dienaars die koninkryk van die hemele waardig te ag.

Sinaksarion

Op die 11de van vandeesmaand die gedagtenis aan die heilige Apostels
Bartholoméüs en Barnabas.

Verse.        Ook u dissipel Bartholoméüs, o Christus,
              volg u na en verduur die lyding van die kruis.

              Soos die Skrif sê, ag Barnabas die klippe
              wat hom verbrysel hoër as die saffiersteen.

              Op die 11de het hulle die verstandige Bartholoméüs gekruisig.

Op dieselfde dag die synaksis van die Ikoon van ons Hoogheilige Meesteres, die
Theotokos en immermaagd Maria wat genoem word “Dit is waarlik gepas” en van
Aartsengel Gabriël, te Adein.

Deur hul heilige gebede, o God, ontferm U oor ons. Amen.

Eksapostilarion van die Heilige Apostels – Toon 2

Laat Bartholoméüs en die deur-God-bevange Barnabas
                                           5


nou vandag tydens hul deurlugtige gedagtenis
tereg deur ons op luisterryke wyse geloof word,
as Apostels en Dissipels van Christus
wat bid vir ons wat hul heilige gedagtenis vier.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

O Maagd Maria, die allerreine, goue wierookvat
van die onbevatlike Drie-eenheid,
U het ‘n vat geword waarin die Vader ‘n welbehae gehad het,
en die Seun gewoon het,
en die Alheilige Gees het u oorskadu
en as Theotokos geopenbaar.

Lofpsalms – Toon 4

O Goddraende, alsalige Apostel Bartholoméüs,
Jesus ons God, die son van heerlikheid,
het jou na al die uithoeke van die wêreld gestuur,
as ‘n baie helder straal,
wat die newel van boosheid verdryf
en harte wat deur onkunde
en die heerskappy van die hartstogte verduister is, verlig.

Herhaal:      O Goddraende, alsalige Apostel Bartholoméüs,,,

O deur-God-bevange Barnabas,
jy het ‘n reine woning van die Drie-eenheid geword,
wat met die glans van die deugde straal,
en daar jy die straling wat van Hom af kom in jou hart ontvang het,
straal jy die verligting wat helderder as die son is
ver-glansend tot aan die uithoeke van die aarde
en verlig jy hulle wat in die duisternis van onkunde sit.

Soos wolke het julle, o Saliges,
al die eindes van aarde met hemelse reën benat,
die siele van die gelowiges met Goddelike genade bevogtig,
die aaklike onkruid van goddeloosheid verstik
en die siele van mense vrugdraend gemaak.
Daarom vereer ons julle met lof, o Apostels.

Eer aan die Vader en aan die Seun en aan die Heilige Gees,

Toon 5
Soos die wysheid van God, die mede-ewige Woord van die Vader,
in die Evangelies vooruit gesê het,
                                             6


is julle die vrugbare wingerdlote, o al-loflike Apostels,
wat die behaaglike ryp druiwetros aan jul takke dra.
Wanneer ons, die gelowiges, daarvan eet,
kry ons die smaak wat blydskap bring.
O Bartholoméüs wat deur God bevange is
en Barnabas, seun van bemoediging,
bid vir ons siele.

Nou en altyd en tot in ewigheid. Amen.

Theotokion – Toon 5

Ons, die gelowiges, noem u salig, o Maagd Theotokos,
en ons verheerlik u tereg as onwankelbare stad,
onverwoesbare muur, onvernietigbare beskerming
en toevlug van ons siele.

Die Groot Doksologie en die res van die Mettediens.
