Menaion November 17 Die H. Gregorius, Biskop van Nieu-Caesarea, die
Wonderdoener.
Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, en sing die
volgense stigiere, met herhaling van elkeen.
Stigiere van die Hiërarg – Toon 8 (Τὶ ὑµᾶς καλέσωµεν)
Wat moet ek jou nou noem, o Gregorius?
Prakties, omdat jy die hartstogte aan die gees onderwerp het.
Beskouend, omdat jy vir jou die vrug van wysheid gepluk het,
daar jy ‘n geïnspireeerde gesig waardig geag is
en in hemelse dogmas ingewy is,
as allerheilige bedienaar en hoogwonderbare wonderdoener.
Smeek dat ons siele gered mag word.

Hoe moet ek jou begroet, o Heilige?
Gids van dwalendes en geneesheer van siekes,
oorvloedige Skenker van wat nodig is vir hulle wat daarom vra,
baie kragtige verdrywer van demone,
afrigter van Martelare vir die stryd
wat as profeet met genadegawes straal.
O bewonderenswaardige,
smeek dat ons siele gered mag word.

Hoe moet ek jou nou aanspreek, o Gregorius?
Magtige vernietiger van die goddelose oneerbiedigheid,
vassteller van die grense van reggelowigheid
en leermeester van nasies,
onaanvegbare gewer van vrede,
onvernietigbare beëindiger van oorloë
wat in die berge gewoon het,
maar wat in die stede was, aanskou het.
Smeek dat ons siele gered mag word.

Eer aan die Vader en aan die Seun en aan die Heilige Gees.
Doksastikon – Toon 6
Daar jy in jou alwysheid, o Hiërarg van Christus,
die diepte van kontemplasie binnegegaan het,
is jy in die Goddelike openbaring van die Drie-eenheid ingewy,
en terwyl jy Christus ons God standvastig in die gees aanskou,
het jy vir ons ‘n bodemlose diepte van wonders laat voortvloei,
deur die vloeibare aard van waters in iets klipperig te verander,
‘n tempeloppasser van duister dwaling te verlos,
en het jy jou vervolgers oorreed om die waarheid te glo,
en daar jy aan hulle geopenbaar is
as suil van die deugde van reggelowigheid,
is jy as uitlêer van wonders verkondig.

                                           1
Daarom smeek ons jou:
Hou nie op om die Verlosser namens ons te smeek nie
dat ons siele gered mag word.

Nou en altyd en tot in ewigheid. Amen.
Theotokion – Toon 6        (Ὅλην ἀποθέµενοι)
Deur my wil het ek tot ‘n val gekom
en deur misleiding ‘n slaaf van die tiran geword, o Bruid van God.
Tot u hoogwonderbare goedhartigheid en vurige gebed
neem ek ellendige my toevlug, Alheilige Maagd.
Red my daarom van versoekinge en verdrukkinge
en verlos my van demoniese aanslae, o Al-onskuldige,
sodat ek u mag verheerlik,
met liefde mag vereer en besing
en u groot mag maak, immersalige Meesteres.


Of die Kruistheotkion (op Dinsdag- en Donderdagaande)
Toon 6       (Ὅλην ἀποθέµενοι)
Toe u Maagdelike Moeder, o Heer,
wat U sonder barensweë en bederf gebaar het,
U aan ‘n Kruishout tussen rowers sien hang,
is sy in haar siel deur ‘n sware pyl van smart getref,
en terwyl sy bitterlik kreun,
is sy in haar binneste en onbevlekte hart verskeur.
Met haar naels het sy haar aangesig meedoënloos gekrap,
en terwyl sy vurige trane stort,
het sy met weeklag tot U uitgeroep, o Verlosser:
“Wee my, my allerdierbare hart!
Hoe ly U nou so ten onregte?”

Apostiga uit die Oktoig
Eer aan die Vader en aan die Seun en aan die Heilige Gees.
Doksastikon – Toon 6
Die waaksaamheid van God is aan jou gegee, o wyse,
soos in die geval van Daniël,
want soos aan hom ‘n droom,
so is die geheimenis van die geloof aan jou geopenbaar.
Bid daarom dat ons siele gered mag word, o Heilige Vader.

Nou en altyd en tot in ewigheid. Amen.
Theotokion – Toon 6
U het die Aartsengel se woord ontvang
en is as ‘n gerubstroon bewys, o Theotokos,


                                          2
en het in u arms die hoop van ons siele gedra.

Of die Kruistheotkion (op Dinsdag- en Donderdagaande)
Toon 6       (Τριήµερος ἀνέστης Χριστὲ)
Toe sy wat U gebaar het U gekruisig sien, o Christus,
het sy uitgeroep:
“Wat is hierdie vreemde misterie wat ek aanskou, o my Seun?
Hoe sterf U in die vlees waar U aan ‘n Kruis hang,
o Gewer van Lewe?”

Apolitikion – Toon 8
Deur waaksaam in gebede te wees,
en deur te volhard in die doen van wonders,
het jy wat jy vermg het as bynaam verkry.
Maar bid tot Chrisus ons God, o Vader Gregorius,
om ons siele te verlig,
sodat ons nooit tot die dood in ons sondes mag slaap nie.


Die Veranderlike vir die Mettediens
Kathisma ná die Derde van die Kanon (wat nog vertaal moet word)
Toon 3       (Θείας πίστεως)
Jy het ‘n nuwe Moses geword, o Gregorius,
daar jy die tafels van geloof
op die berg van die mistieke Godsverskyning ontvang het,
en vir die volke die reggelowigheid
wat bestaan in die misterie van die Drie-eenheid,
as wet neergelê het.
Daarom eer ons, die gelowiges, almal jou gedagtenis,
en vra ons deur jou om groot barmhartigheid.

Theotokion – Toon 3       (Θείας πίστεως)
U het ‘n heilige tabernakel van die Woord geword,
o enig alreine Moeder van God,
daar u die Engele in reinheid oortref het.
Reinig my wat meer as almal deur die vlees se oortredinge besmeer is,
deur die Goddelike waters van u gebede,
daar u oor groot barmhartigheid beskik, o eerwaardige.

Of die Kruistheotokion (op Woensdag- en Vrydagoggende)

Toon 3       (Ἦχος γ' Θείας πίστεως)

Toe die onbevlekte Ooilam,
die ongeskonde Maagdelike Moeder van die Woord,
Hom wat sonder barensweë uit haar gespruit het

                                          3
aan die Kruis sien hang,
het sy soos vir ‘n moeder gepas, gejammer en uitgeroep:
“Wee my, my Kind,
hoe ly U in u begeerte om die mens van die oneer van die hartstogte te red.

Kontakion – Toon 2         (Τὰ ἄνω ζητῶν)
Daar jy die krag ontvang het om baie wonders te doen,
het jy met vreeswekkende tekens die demone verbyster
en die siektes van die mense verdryf,
o alwyse Gregorius.
Daarom word jy Wonderdoener genoem,
daar jy jou naam deur jou werke bekom het.

Ikos

Waar sal ek, die armsalige, begin om jou lofkrans te weef,
daar ek die baie wonderbare dinge aanskou?
As ek by die lewe van die Heilige begin, kan ek nie die geheel bestryk nie.
Want sy deur-God-geïnspireerde lewe gaan alle verstand te bowe.
As ek by sy wonders begin, sal ek ook daarin beskaam word,
want dit is meer as die sandkorrels.
Daarom heet hy Wonderdoener,
daar hy sy naam deur sy werke bekom het.

Sinaksarion

Op die 17de van vandeesmaand die Gedagtenis aan ons Vader onder die Heiliges,
Gregorius, Biskop van Nieu-Caesarea, die Wonderdoener.

Verse.        Gregorius wat van ouds wonders gedoen het,
              doen nog meer wonders, waar hy by God staan.

              Op die 17de het die groot Wonderdoener gesterf.

Op dieselfde dag die Gedagtenis aan die Heilige Belyer, Lasarus die Ikoonskilder.

Op dieselfde dag die Gedagtenis aan die Heilige Zacharias die Leersnyer en
Johannes, en hul voordelige verhaal.

Die Heilige Gennadios wat in die Watopedi-klooster askese beoefen het en die
gasheer daarvan was, wat ook die wonder aanskou het van ‘n leë kruik wat deur ‘n
wonder van die Theotokos met olie gevul word, en wat in vrede vervolmaak is.

Op dieselfde dag is die Heilige Longinus in vrede vervolmaak.

Op dieselfde dag is die Heilige Gennadios, Patriarg van Konstantinopel, in vrede
vervolmaak.




                                          4
Op dieselfde dag is die Heilige Maximus, Patriarg van Konstantinopel, in vrede
vervolmaak.

Op dieselfde dag is die Heilige Justinus in vrede vervolmaak.

Deur die gebede van u Heiliges, o God, ontferm U oor ons. Amen.

Eksapostilarion – Toon 2 (Τῶν Μαθητῶν ὁρώντων σε)
Laat ons wat die feeste liefhet
die Hiërarg Gregorius met heilige liedere loof,
wat deur allerlei wonders in die wêreld
as aanneemlik te voorskyn gekom het,
sodat ons deur sy gebede
vergewing van oortredinge mag ontvang.

Theotokion – Toon 2         (Τῶν Μαθητῶν ὁρώντων σε)
Die allerbedrieglike en sluwe vyand
wat my van ouds die salige, Goddelike lewe in die Paradys misgun
en my ‘n banneling uit Eden gemaak het,
word deur u geboortegewing gedood, o Maagd.

Lofpsalms
By die Lofpsalms maak ons voorsiening vir 4 stigiere en sing ons 3 stigiere, met
herhaling van die eerste.
Stigiere van die Hiërarg – Toon 5         (Χαίροις ἀσκητικῶν)
Verheug jou, daar jy duidelik buitengewoon vereer is
met allerheilige teologie,
die suil van die Kerk, die grondslag van die dogmas,
die heilige werktuig van die Trooster,
die hemelse verstand en siter van die Gees,
die groot herder en opregte kind en allersagmoedige lam
van Christus die Opperherder.
O Gregorius, ingewyde in die heilige,
fontein wat strome dogmas en riviere van genesing laat opwel,
smeek Christus dat ons siele sy groot barmhartigheid gegee mag word.

Herhaal:      Verheug jou, daar jy duidelik buitengewoon vereer is…

Verheug jou, sieraad onder hiërarge,
stralende woning van die deugde,
rigsnoer van die Kerk en maatstaf van die priesterskap,
rivier vol heilige waters waaruit heel die ondermaanse bevogtig word
met die oog op heilbrengende vrugbaarheid van siel
en waardeur die modder van die ketterye afgewas word.
O Gregorius, hemelse mens en aardse Engel,
mond wat jou in die Wet van God verdiep het,
en erfgenaam van God
                                           5
wat die wêreld sy groot barmhartigheid skenk.


Deur die reënbuie van jou heilige gebede
het jy eens ‘n meer opgedroog wat ‘n bron van stryd was,
en met jou staf wat ‘n boom geword het, o wyse,
het jy deur Goddelike genade
‘n rivier wat onbeheers oorstroom het, teruggehou.
Jy het demone se altare met die grond gelyk gemaak, o Gregorius,
deur jou vurige versoeke tot God die winter van ongeloof beëindig
en deur wonders siele versterk
en na die Weldoener van almal gebring,
van Wie jy jou gepaste loon ontvang het.
Smeek Hom dat ons siele sy groot barmhartigheid gegee mag word.

Eer aan die Vader en aan die Seun en aan die Heilige Gees.
Doksastikon – Toon 6
Ook die lewelose dinge het uit eerbied vir die Hiërarg,
wat deur sy wonders beroemd was,
op sonderlinge wyse verandering ondergaan,
want ‘n meer is opgedroog en het broers vermaan,
‘n staf het ‘n boom geword en ‘n rivier beteuel,
‘n klip is deur ‘n woord verplaas
en het die ongelowiges tot die kennis van God gebring.
Skenk ons siele daardeur, o God, u groot barmhartigheid.

Nou en altyd en tot in ewigheid. Amen.
Theotokion – Toon 6
U beskutting, o Maagd Theotokos,
is ‘n geestelike siekehuis,
want deur ons toevlug daarheen te neem,
word ons van die krankhede van die siel verlos

Of die Kruistheotokion (op Woensdag- en Vrydagoggende)
Toon 6
Toe die enig onbevlekte Ooilam en Maagd
Emmanuel, die Lam van God en Woord,
aan ‘n kruishout in die vlees sien hang,
is sy deur droefheid bevang en het sy geween.

Apostiga uit die Oktoig
Eer aan die Vader en aan die Seun en aan die Heilige Gees.
Doksastikon – Toon 4

Ná jy van God die verkiesing tot die priesterskap ontvang het

                                         6
en met die heilige kledy uit die hoogte omhul is,
het jy hulle wat voorheen kinders van die ongeloof was,
kinders van die lig en erfgename van God gemaak,
daar die genadegawe van wysheid op jou lippe uitgegiet is,
o alsalige Gregorius.
Bid daarom ook nou tydens jou gedagtenis
tot Christus ons God ten behoewe van ons siele.

Nou en altyd en tot in ewigheid. Amen.

Theotokion – Toon 4

O geseënde Theotokos,
bewaar u dienaars van allerlei gevare,
sodat ons u mag verheerlik,
die hoop van ons siele.

Of die Kruistheotokion (op Woensdag- en Vrydagoggende)

Toon 4              (Ἔδωκας σηµείωσιν)

Toe die Al-onskuldige Meesteres
die Meester van die Skepping gekruisig sien,
het sy geweekla en uitgeroep:
Wee my, o Goddelike Kind!
Hoe verduur U smarte,
hoewel U as God nie aan lyding onderworpe is nie?
Die Engele-ordes was buite hulself van vrees,
toe hulle die geheimenis van u onsegbare kruisiging sien,
o almagtige Jesus, die Verlosser van ons siele.

Die res van die Mettediens en die Wegsending




                                         7
