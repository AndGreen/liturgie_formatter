                                       1



Menaion Januarie 15 Die Regverdige Paulus van Thebe en die Heilige
Johannes die Hutbewoner

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse en sing
die volgende stigiere.

Toon 2

Toe jy op Goddelike bevel, o Vader,
wyslik die sorge van die lewe versaak
en jou tot die inspanning van askese begeef het,
het jy met vreugde die onbegaanbare woestyne bereik,
brandend met verlange na die liefde van die Heer.
Daarom, deur standvastigheid in wat beter is,
het jy die hartstogte verlaat
en soos ‘n Engel gelewe.

Jy het jou van jongs af van alle menslike samesyn afgesonder,
en was die eerste om algehele verlatenheid te bereik,
en bo alle ander monnike, Vader Paulus,
het jy jou lewe lank onbekend gebly.
Daarom, toe Antonius jou met Goddelike toestemming vind,
soos ‘n verborge skat,
het hy jou aan die wêreld bekend gemaak.

Jy het ‘n ongewone lewenswyse op aarde beoefen, o Paulus,
daar jy saam met die wilde diere gelewe
en op Goddelike bevel deur ‘n voël bedien is,
en toe die allergrote Antonius dit sien, toe hy jou vind,
was hy met verbasing vervul
en het hy die Voorsiener en Meester van almal
sonder ophou as God verheerlik.

Vir Johannes die hutbewoner – Toon 2

Toe jy op bevel van God, o Vader,
met vreugde die genot van die wêreld ontvlug,
het jy die moeilike, noue en al te ruwe weg bo die breë weg verkies.
Ná jy beklee is met die heilige monnikekleed
het jy deur jou ontvlugting en ontdaning van alle hartstogte,
die toevlugsoord van siele bereik, o Godsalige.

Deur die liefde van Christus getref,
wie se onuitspreeklike armoede jy hooggeag het,
het jy ‘n vreemde lewe en vreemde strewe bedink.
Soos ‘n hawelose arme by jou ouers se poort, o Vader,
het jy al sugtend in verdrukking uitgehou.
                                        2


Daarom is jy vervul met genadegawes
en het jy die onvervreembare rykdom wat in die hemele is, beërwe.

Jy het altyd die heilige Evangelie in jou hande gehou
en die vervuller daarvan geword, o Vader.
Jy het die besittings van jou vader geweier, Regverdige Vader,
en jou hele lewe in trane en armoede deurgebring.
Daarom geniet jy wat deur God verheerlik is
nou Goddelike vertroosting en voortdurende vreugde.

Eer aan die Vader en aan die Seun en aan die Heilige Gees.

Toon 2

Jy het die wêreld en alles wat in die wêreld is, verloën,
die Evangelie opgeneem, o Regverdige,
en dit evangelies gevolg
en jy het in ‘n hut gewoon
asof op mistieke wyse in die paradys.
Deur jou uiterste strengheid ten opsigte van die vlees
het jy die mensdodende slang gedood,
Bid daarom waar jy in die hemele woon, salige Johannes,
om groot barmhartigheid vir ons.

Nou en altyd en tot in ewigheid. Amen.

Theotokion – Toon 2

Verheug u, sonvormige ster.
Verheug u, al-onskuldige bron van alles wat goed is.
Verheug u, u wat die onomvatbare God omvat
en die koringaar van onsterflikheid laat ontspruit het.
Verheug u, heilige tuig en al-ligtende poort.
Verheug u, opheffing van ons voorvaderlike vloek,
o Jongedogter wat die voorsiener van die goeie is.

Of die Kruistheotokion (op Dinsdag- en Donderdagaande) – Toon 2

Toe die vlekkelose ooilam haar eie lam sien
wat as sterweling uit vrye wil ter slagting gelei word,
het sy geweekla en gesê:
“Nou haas U U om my wat U gebaar het, kinderloos te maak.
Waarom het U dit gedoen, o Verlosser van die heelal?
Nietemin, ek besing en verheerlik u goedheid
wat die verstand en rede te bowe gaan, o Mensliewende.”

By die Apostigaverse, die liedere uit die Oktoig:

Eer aan die Vader en aan die Seun en aan die Heilige Gees.
                                       3


Paulus van Thebe - Toon 6

O Regverdige Vader,
oor die hele wêreld het die gerug van jou prestasies uitgegaan,
waardeur jy in die hemele die beloning vir jou arbeid ontvang het.
Jy het hordes demone vernietig
en het die engelekore bereik
wie se lewens jy onberispelik nagevolg het.
Daar jy vrymoedigheid by Christus ons God het,
vra om vrede vir ons siele.

Nou en altyd en tot in ewigheid. Amen.

Theotokion – Toon 6

Verheug u, Meesteres, al-ligtende lamp,
helderder as die glinsterstrale van die son.
Verheug u, onbevlekte Meesteres,
die losmaking van die vloek van ouds,
die hoop van die wanhopiges,
die terugroeping van ons geslag.
Verheug u, stralende paleis van die Koning van almal,
die allervettige berg waaruit die Verlosser voortgekom het.
Verheug u, heilige, salige fakkeltjie van God die Woord.
Verheug u, geheel-ligtende lampstaander.
Verheug u, vurige troon.

Of die Kruistheotokion (op Dinsdag- en Donderdagaande) – Toon 6

Soos Simeon gesê het, Alheilige Meesteres,
het ‘n swaard deur u hart gegaan,
toe u aanskou hoe Hy wat deur ‘n onuitspreeklike woord uit u voortgestraal
het,
soos ‘n veroordeelde deur wetteloses op ‘n Kruis verhoog word,
asyn en gal gegee word om te drink,
in die sy deurboor word
en aan die hande en voete vasgeslaan word.
En jammerend het u op moederlike wyse gekerm en uitgeroep:
“Wat is hierdie nuwe misterie, my allerdierbare Kind?”

Apolitikion vir die Heilige Johannes die Hutbewoner - Toon 4

Daar jy van kleins af vurig na die Here verlang het,
het jy die wêreld en die genietinge wat daar in die wêreld is, versaak
en op voortreflike wyse askese beoefen.
Jy het jou hut voor die poorte van jou ouers gebou
en die demone se strikke vernietig, o alsalige Johannes.
Daarom het Christus jou op waardige wyse verheerlik.

Die Veranderlike vir die Mettediens
                                      4



Kathismata ná die Derde Ode van die Kanons (wat nog vertaal moet word)

Toon 1

Daar jy die genietinge van die wêreld geheel en al gehaat
en God alleen in jou siel liefgehad het,
het jy die woestyn soos ‘n bewoonde stad aangegryp, o Paulus,
en daar jy jou aan voortdurende kontemplasie gewy het,
is jy geopenbaar as engel wat sy lewe in die vlees deurbring,.
Daarom eer ons jou.

Eer aan die Vader en aan die Seun en aan die Heilige Gees.

Toon 3

Deur tydelike rykdom en vlietende heerlikheid te versaak,
het jy hemelse geluk en waarlik ewige roem ontvang, o salige Vader.
Daarom noem ons jou heilige ontslaping salig
en terwyl ons die fees daarvan vier,
roep ons tot jou uit:
“Dink aan ons by die Heer, Johannes,
daar jy vrymoedigheid by Hom het.”

Nou en altyd en tot in ewigheid. Amen.

Theotokion – Toon 3

As onbewerkte wingerdstok, o Maagd,
het u die allerskone druiwetros laat ontspruit
wat vir ons die verlossende wyn laat opwel
wat die siele en liggame van almal verbly.
Daarom noem ons u altyd as bron van die goeie salig
en roep ons u saam met die Engel toe:
“Verheug u, Begenadigde.”

Of die Kruistheotokion (op Woensdag- en Vrydagoggende) – Toon 3

Toe u reine Moeder,
wat geen ervaring van ‘n man het nie,
U dood aan die kruishout sien hang, o Christus,
het sy moederlik geweekla en gesê:
“Waarmee het die wettelose, ondankbare gepeupel van die Hebreërs U
vergeld,
nadat hulle u vele groot gawes geniet het, my Seun?
Ek besing u Goddelike selfvernedering.”

Kontakion van Johannes die Hutbewoner – Toon 2

Daar jy, o wyse, armoede in navolging van Christus liefgehad het,
                                      5


het jy die rykdom van jou ouers versaak.
En terwyl jy die Evangelie in jou hande vashou,
het jy Christus God gevolg, Johannes,
terwyl jy sonder ophou vir ons almal bid.

Ikos

Wie is in staat om na waarde die roem en omvang van jou moeite, inspanning
en arbeid te besing?
Maar deur jou welgevallige gebede tot God,
voorsien my nou die genade van die Gees,
sodat ek jou worstelinge wat die natuur te bowe gaan, getrou mag weergee
en jou onuitspreeklike uithouvermoë en lankmoedigheid van gees mag
besing, o Allersalige.
Daardeur het jy die misleidende vyand beskaam, terwyl jy sonder ophou vir
ons almal bid.

Sinaksarion

Op die 15de van vandeesmaand die gedagtenis aan ons regverdige vader
Paulus van Thebe.

Verse.        Indien die poorte van Egipte vir Thebe ‘n wonder is,
              hoeveel te meer Paulus, ook al verlaat hy die poorte van die
              lewe?

              Op die vyftiende het Paulus die spruit van Thebe gesterf.

Op dieselfde dag die Gedagtenis aan ons regverdige vader Johannes wat ter
wille van Christus arm geword het en ook die Hutbewoner genoem is.

Op dieselfde dag die Gedagtenis aan die Heilige Martelaar Pansofius van
Alexandrië.

Op dieselfde dag die heilge Ses Vaders wat in vrede vervolmaak is.

Deur hul heilige gebede, o God, ontferm U oor ons en red ons. Amen.

Eksapostilarion – Toon 2

Vergoddelik deur deelname aan die Goddelike, o Regverdige,
word jy saam met Antonius ‘n god deur aanneming.
o Heilige ligbaken Paulus,
dink saam met hom aan ons
wat jou ligbrengende gedagtenis vier
en jou uit liefde eer.

Eksapostilarion van Johannes die Hutbewoner – Toon 2
                                      6


Arm soos ‘n tweede Lasarus,
o Regverdige alwyse Vader,
het jy volhard by die poorte van jou ouers
waar jy in ‘n kleine hut in nood verkeer het.
Maar nou het jy in die hemele ‘n ruim woonplek gevind, Johannes,
saam met die Engele en al die Heiliges.

Nog een – Toon 2

Ná jy die gehegtheid aan jou ouers en vlietende rykdom versaak het,
het jy Christus ywerig gevolg,
o Vader Johannes.
Deur askese het jy die hartstogte gedood
en tot vryheid van die hartstogte gestyg
en nou bid jy vir ons, o Goddraende.

Theotokion – Toon 2

O albesonge Jonkvrou, u het Christus gebaar,
die Engel van Groot Raad van die Vader,
die Koning van heerlikheid.
Die Regverdiges en askete het sy Kruis opgeneem
en hul agter Hom aan gehaas.
Bid sonder ophou saam met hulle vir ons, o Theotokos.

Apostiga by die Lofpsalms uit die Oktoig.

Eer aan die Vader en aan die Seun en aan die Heilige Gees.

Toon 8

Ons, die monnikeskaar,
eer jou as ons leermeester, o Paulus ons Vader.
Want deur jou het ons geleer om die waarlik reguit weg te bewandel.
Salig is jy, nadat jy Christus gedien het
en oor die mag van die vyand geseëvier het,
o metgesel van Engele en huisgenoot van Heiliges en Regverdiges.
Bid saam met hulle tot die Heer
dat Hy Hom oor ons siele sal ontferm.

Nou en altyd en tot in ewigheid. Amen.

Theotokion – Toon 8

O Reine Maagd, poort van die Woord,
en Moeder van ons God,
bid dat ons gered mag word.

Of die Kruistheotokion (op Woensdag- en Vrydagoggende) – Toon 8
                                     7


“Wat is die skouspel wat gesien word,
wat deur my oë waargeneem word, o Meester?
Is U wat die hele skepping byeenhou, aan ‘n kruishout opgehef
en is U gedood wat lewe aan almal verleen?”
het die Theotokos klaend gesê,
toe sy Hom, God en mens,
wat op onseglike wyse uit haar voortgestraal het,
aan ‘n Kruis verhef sien.

Die res van die Mettediens en die Wegsending
