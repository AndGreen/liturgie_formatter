                                       1


Triodion: Die Veranderlike vir die Vesperdiens en Mette vir die Sondag van
die H. Maria die Egiptenaar (Vyfde Sondag van die Vas)

Vespers: Sondag van die H. Maria die Egiptenaar

Na Heer, ek het U aangeroep in die Toon van die Week gesing is, word 6 stigiere
van die Opstanding in dieselfde Toon gesing, en daarna die volgende drie
stigiere, waarvan die eerste herhaal word, om saam 10 stigiere te maak.

Toon 6

1.

Die voortslepende bevlekking van jou vroeëre besoedeling
het jou verhinder om die Heilige te aanskou,
maar jou insig en die bewussyn van wat jy gedoen het,
het jou bekering na wat beter is bewerk, o Godgesinde
want toe jy opkyk na die ikoon van die geseënde diensmaagd van God,
het ja al jou vroeëre misstappe erken, o algepresene,
en met vrymoedigheid die kosbare Kruishout vereer.

2.
Herhaal: Die voortslepende bevlekking van jou vroeëre besoedeling…

3.

Na jy die heilige plekke vol vreugde vereer het,
het jy jou, met die verlossende proviand van die deug toegerus,
gretig gehaas om daarvandaan op die skone tog te vertrek.
Jy het oor die Jordaanrivier getrek,
en moedig in die woonplek van die Doper gewoon.
Deur jou lewenswyse het jy die wilde krag van die hartstogte getem
en die opstandigheid van die vlees onverskrokke platgeslaan,
o ewiggedenkwaardige Moeder.

4.

Deur jou verblyf in die woestyn
het jy die beelde van die hatstogte in jou siel uitgewis,
en die beeld van God wat in die gestaltes van die deugde bestaan,
afgedruk op jou siel.
Jy het so met lig gestraal
dat jy ligvoets oor die water kon loop,
en tydens jou gebede tot God bo die grond gesweef het.
Nou dat jy by Christus staan, alroemryke Maria,
smeek met vrymoedigheid vir ons siele.
                                         2


Na Eer aan die Vader en aan die Seun en aan die Heilige Gees.

Toon 4

Die krag van u Kruis, o Christus,
het wondere verrig,
sodat die voorheen ontugtige die asketiese stryd gestry het.
Sy het haar swakheid weggewerp
en dapper die duiwel weerstaan.
Daarom het sy die oorwinningsprys behaal
en bid sy vir ons siele.

Dan die Theotokion (Dogmatikon) in die Toon van die Week, gevolg deur O Blye
Lig…en die Prokimenon van die Dag, Die Here is koning…

Indien die Litie/Artoklasia gevier word, word die stigiere van die Heilige aan wie
die Kerk toegewy is, gesing,

Apostiga: die stigiere van die Opstanding in die Toon van die Week.

Na Eer aan die Vader en aan die Seun en aan die Heilige Gees.

Toon 2 (vir die Heilige)

Die strikke van die siel
en die hartstogte van die vlees
het jy weggesny met die swaard van onthouding
Die sondige voorstellings het jy verstik deur die asketiese swye;
en met die strome van jou trane
het jy die dorre woestyn besproei,
en vir ons vrugte van berou voortgebring.
Daarom o, gewyde Maria,
vier ons vol liefde jou gedagtenis.

Nou en altyd en tot in ewigheid. Amen.

Theotokion - Toon 2

O nuwe wonder wat alle vroeëre wonders te bowe gaan!
Want wie het al gehoor van ‘n moeder wat sonder ‘n man gebaar het
en wat Hom in haar arms gedra het wat die hele skepping omvat?
Dit wat ontvang is, is die Raad van God.
Hom het u as Kind in u arms gedra, o Alreine,
en teenoor Hom het u ‘n moeder se vrymoedigheid bekom.
Hou nie op om in te tree ten behoewe van hulle wat u eer,
dat Hy Hom oor ons mag ontferm en ons siele mag red.
                                         3


Naas die Apolitikion van die Opstanding in die Toon van die Week, ook die
volgende Apolitikion

Toon 8

In jou, o Moeder, is die beeld van God waarlik bewaar,
want jy het die Kruis opgeneem en Christus gevolg.
So het jy ons geleer om die verganklike vlees te veronagsaam,
maar om te sorg vir die siel, wat onsterflik is.
Daarom, o heilige Moeder Maria,
is jou gees verheug saam met die Engele.

Indien daar nie ander Apolitikia is nie, die volgende Theotokion:

Toon 8

Vir ons is U uit die Maagd gebore,
en het U kruisiging ondergaan, o Goeie.
Deur u dood het U die dood van sy buit beroof
en ons as God die Opstanding getoon.
Verag hulle wat U met u eie hand gevorm het nie;
toon ons u mensliewendheid, o Barmhartige.
Aanvaar haar wat U gebaar het, die Theotokos wat vir ons bid,
en verlos, o ons Verlosser, ‘n wanhopige volk.


Die Mette vir die Sondag van die H. Maria van Egipte

Na die Ses Psalms en die Vredeslitanie sing ons Die Here is God in die Toon
van die Week gevolg deur die Opstandingsapolitikion, die Apolitikion In jou, o
Moeder, is die beeld van God waarlik bewaar, …in Toon 8 en die
gepaardgaande Theotokion uit die Oktoig, soos hierbo:

Daarna die Klein Litanie en die Kathismata in die Toon van die Week, en daarna
die Evlogitaria/Lofprysinge van die Opstanding, nog ‘n Klein Litanie, die Hipakoï
en die Anavathmi en Prokimenon in die Toon van die Week.

Daarna volg die Oggendevangelie, Nou dat ons die Opstanding van Christus
aanskou het…, Psalm 50 en daarna:


Toon 8

Eer aan die Vader en aan die Seun en aan die Heilige Gees.

Open vir my die deure van bekering, o Leweskenker,
                                         4


want my siel gaan vroeg na u heilige Tempel,
geklee in die tempel van my liggaam wat heeltemal bevlek is.
Maar daar U medelydend is,
reinig my deur u deernisvolle barmhartigheid.

Nou en altyd en tot in ewigheid. Amen.

Lei my op die weë van verlossing, o Theotokos,
want ek het my siel met skandelike sondes bevuil
en my lewe met traagheid verkwis.
Maar deur u gebede
Reinig my van alle onreinheid.

Toon 6

Ontferm U oor my, o God, volgens u groot barmhartigheid
en wis volgens die oorvloed van u medelye my oortreding uit.

As ek, ellendige, dink aan die menigte van my aaklige dade,
sidder ek vir die vreeswekkende oordeelsdag.
Maar met vertroue op u ontfermende mededoë
roep ek soos Dawid tot U:
Ontferm U oor my, o God,
volgens u groot barmhartigheid.

Naas die Kanon van die Opstanding in die Toon van die Week, dié van die
Theotokos in die Toon van die Week, is daar ook die Kanon van die Triodion in
Toon 1 en dié van die Heilige in Toon 6, wat nog nie vertaal is nie.

Na die Derde Ode volg:

Kathisma - Toon 8

Al die opstande van die vlees het jy deur asketiese inspanning beteuel,
en so die manmoedige gesindheid van jou siel getoon,
want omdat jy verlang het om die Kruis van die Here te aanskou, o besongene,
het jy jouself in heiligheid vir die wêreld gekruisig.
Daarom het jy jouself ywerig aangespoor
om die Engele se lewenswyse na te volg, o alsalige.
Daarom vier ons getrou jou gedagtenis, Maria,
terwyl ons vra dat ons deur jou gebede
die vergifnis van misstappe ryklik geskenk mag word.
Eer aan die Vader en aan die Seun en aan die Heilige Gees, nou en altyd en tot
in ewigheid. Amen.

Theotokion – Toon 8
                                       5



Ek is vasgeval in die slyk van die sonde,
en daar is geen standvastigheid in my nie.
Want ‘n vlaag van misstappe het my my oorweldig.
Maar sien my aan, o Maagd wat die enig mensliewende Woord gebaar het,
En red my van al my sonde en sielsvernietigendehartstogte
En al die sielsvernietigende boosheid van die aaklige vyand,
Sodat ek met veugde mag sing:
“Bid tot u Seun en God, o Onbevlekte,
om vergifnis van misstappe te skenk
aan hulle wat met geloof hul toevlug tot u beskutting neem.”

Kontakion - Toon 3 (word gelees)

Jy wat eens deur allerhande vorme van ontugtige dade vervul was,
is nou deur berou die bruid van Christus.
Vol verlange na die lewenswandel van Engele,
het jy die demone oorwin met die wapen van die Kruis.
Daarom het jy, o roemryke Maria,
nou verskyn as die bruid van die Koning.

Ikos. (word gelees)

Met gesange prys ons jou nou as lam en dogter van Christus,
o albesonge Maria,
skepsel wat uit die Egiptenare voortgebring is,
maar al hul dwalinge ontvlug het
en as kosbare spruit op edele wyse aan die kerkopgedra is,
ná jy met onthouding en gebed bo die maat van die menslike natuur askese
beoefen het.
Daarom is jy vanweë jou lewe en optrede deur Christus verhef, o aleerwaardige
Maria,
en is jy openbaar as ‘n bruid van die Koninkryk van die Hemel.

Die Sinaksarion van die Menaion en daarna van die Sondag van die H. Maria die
Egiptenaar

Op dieseflde dag, die Vyfde Sondag van die Vas, is ons gelas om die gedagtenis
te herdenk van ons heilige Moeder Maria van Egipte

Verse.       Haar gees het vertrek, haar vlees het lankal vergaan.
             O aarde, bedek die beendere, die lyk van Maria.

Deur haar gebede, o God, ontferm U oor ons en red ons. Amen.
                                        6


Katawasias – Toon 4

Eerste Katawasia

Ek sal my mond oopmaak
en dit sal met die Gees vervul word,
en ek sal ‘n woord uiter tot die Koningin en Moeder;
ek sal gesien word waar ek stralend feesvier
en sal my verheug en al haar wonders besing.

Derde Katwasia

O Theotokos,
as lewende en oorvloedige bron,
versterk hulle wat in geestelike gemeenskap verenig is
en u lof besing,
en deur u Godgegewe heerlikheid,
ag hulle waardig vir krone van heerlikheid.

Vierde Katawasia

Toe hy die onnaspeurlike Goddelike raad
van u vleeswording uit die Maagd begryp, o Allerhoogste,
het die Profeet Hábakuk uitgeroep:
“Eer aan u mag, o Here.”

Vyfde Katawasia

Die heelal was verwonderd
oor u Godgegewe heerlikheid.
Want u, o Maagd, wat die huwelik nie geken het nie,
het Hom wat God oor almal is in u skoot gedra
en die ewige Seun gebaar,
wat almal wat u besing met verlossing beloon.

Sesde Katawasia

Terwyl ons met 'n godvresende gemoed
hierdie heilige en aleerbiedwaardige fees van die Moeder van God vier,
kom laat ons hande klap
en die God wat uit haar gebore is, verheerlik.

Sewende Katwasia

Die Godvresendes het nie die skepping bo die Skepper aanbid nie,
maar manmoedig die dreiging van die vuur vertrap
                                       7


en met vreugde gesing:
O hoogbesonge Here en God van ons Vaders, lofwaardig is U.

Ons prys, loof en aanbid die Here, en besing en verhef Hom tot in ewigheid.

Agste Katawasia.

Die Seun van die Theotokos
het die reine Jongelinge in die oond gered,
destyds as voorafbeelding van die teenwoordige werklikheid.
Hy bring die hele wêreld byeen om te sing:
Loof die Here, al sy werke,
en verhef Hom tot in alle ewigheid.

Diaken       Ons vereer die Theotokos en Moeder van die Lig met liedere en
             verheerlik haar.

Die diaken* bewierook die heiligdom, ikonostasis, naaf en Volk.

Die Magnificat

My siel maak die Here groot…ens.

Negende Katawasia.

Laat alle aardgeborenes
stralend opspring in die gees
en die skaar van onstoflike geestelike wesens feesvier
terwyl hulle die heilige fees van die Moeder van God eer
en laat hulle roep: “Verheug u, al-salige Theotokos,
reine Immermaagd.”

Die Klein Litanie en daarna:

Heilig is die Here ons God. (drie maal)
Verhef die Here ons God, want heilg is Hy.

Die Ekapostilarion van die Opstanding in die Toon van die Week

Eksapostilaria van die H. Maria die Egiptenaar – Toon 3

Eer aan die Vader en aan die Seun en aan die Heilige Gees.

Ons het jou as ‘n voorbeeld van bekering, o algewyde Maria.
Smeek Christus dat dít ons in die Vastyd geskenk mag word:
om jou met geloof en liefde met gesange te prys.
                                         8



Nou en altyd en tot in ewigheid. Amen.

Theotokion – Toon 3

 O soete blydskap van Engele,
die vreugde van die wat swaarkry,
die beskermster
van Christene,
die maagdelike Moeder van die
Heer,
kom my te hulp en red my van die ewige smarte.

Lofpsalms: ag stigiere van die Opstanding in die toon van die week en dan

Eer aan die Vader en aan die Seun en aan die Heilige Gees.

Toon 1

Die Koninkryk van God bestaan nie uit voedsel en drank nie,
maar geregtigheid en askese en heiligmaking.
Daarom sal die rykes nie daar ingaan nie,
maar hulle wat hul skatte in die hande van die behoeftiges neerlê.
Ook die Profeet Dawid leer dit wanneer hy sê:
“Die regverdige wat hom die hele dag ontferm,
hom in die Here verlustig en in sy lig wandel,
sal hom sekerlik nie stamp nie.”
Al hierdie dinge is vir ons vermaning geskryf,
sodat ons sal vas en goed doen.
En mag die Here ons vir die aardse die hemelse gee.

Nou en altyd en tot in ewigheid. Amen.
Theotokion
Hooggeseënd is U, o Maagd Theotokos,
want deur Hom wat uit u vlees aangeneem het
is die Doderyk gevange geneem,
Adam teruggeroep, die vloek gedood,
Eva bevry, die dood doodgemaak,
en ons lewend gemaak.
Daarom roep ons met lofgesange:
Lofwaardig is U, Christus ons God,
wat dit so gewil het.
Eer aan U.

Die Groot Doksologie, en wat daarop volg.
9
