                                          1


Menaion Julie 2 Die Neerlegging van die Kosbare Kleed van die Alheilige
Theotokos te Blachernae.

Die Veranderlike vir die Vesperdiens

By “Heer, ek het U aangeroep…” maak ons voorsiening vir 6 verse, deur elk van die
volgende 3 stigiere te herhaal.

Toon 4

Daar U goedhartig is, o Mensliewende,
het U u dienaars u Moeder as hulp gegee,
sy deur wie U u onuitspreeklike, ontsagwekkende heilsbestel bewerk
en ons eersgeskape Goddelike waardigheid herstel het.
Terwyl ons haar aleerwaardige fees vier,
besing ons u mag, Almagtige Jesus.

O onbevlekte albesonge Maagd,
wat nie ervaring van die huwelik het nie,
u bewaar altyd die stad wat u eer en u tereg verheerlik
van goddelose barbare, hongersnood, aardbewings en burgeroorlog.
En daarom verheerlik dit u, Alheilige Bruid van God,
hulp van die mensdom.

O Meesteres wat deur God begenadig is,
U het u stad u kosbare kleed geskenk,
‘n onvervreembare rykdom, beskutting en roem,
‘n ondeurdringbare muur,
skatkis van genesinge en onuitputlike bron van wonders,
en hawe van heil vir hulle wat telkens geteister word.
Daarom besing ons u, hoogbesonge Meesteres.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Laat ons die verstand en gees reinig
en saam met die Engele feesvier
en met vreugde die Dawidslied aanhef
vir die jong bruid van die Koning, Christus ons God,
en laat ons sê:
Staan op na u rusplek, Here, U en die ark van u heiligheid!
Want U het haar as behaaglike paleis getooi
en haar as erfenis aan u stad gegee, o Meester,
om dit deur u kragtige mag, deur haar smekinge,
te bewaar en te behoed van vyandige barbare.

Apostiga – Toon 1
                                             2


U alleen was die lewende paleis van God
en u kosbare Kleed wat in u heilige huis bewaar is,
het u as heiliging en onoorwinlike vesting aan die gelowiges geskenk,
waardeur u stad wat u Godgegewe mag besing,
behoed word, o Moeder van God.

Vers. Staan op na u rusplek, Here, U en die ark van u heiligheid!

U het u kosbare kleed wat u kosbare, heilige liggaam omhul het,
aan almal geskenk, o eerwaardige Theotokos,
as ‘n skat van heerlikheid
en bron wat die immerlewende waters van genade laat opwel.
Ons vier die neerlegging daarvan
terwyl ons u wat almal vereer het, eer.

Vers. Die rykes van die volk sal smeekgebede voor u aangesig doen. (Ps.
      44:13)

U huis wat deurgaans u heilige sluier
as skatkis van heiliging dra, o Meesteres,
heilig ons almal wat ons daarheen haas
en u tereg salig noem,
daar ons daarin hoop vir ons siele vind,
‘n vaste beskutting en steun.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Soos met ‘n hoogglansende krans, o al-onbevlekte Theotokos,
is die Kerk van God met u heilige Kleed beklee,
en sy straal vandag van vreugde,
en dans op mistieke wyse terwyl sy tot u uitroep, o Meesteres.
Verheug u, kosbare kroon en krans van sy Goddelike heerlikheid.
Verheug u, enige lof van die volheid van die gelowiges en ewige vreugde.
Verheug u, hawe vir hulle wat hul na u haas,
u wat ons beskerming en behoud is.

Apolitikion van die Hoogheilige Theotokos – Toon 8

Immermaagdelike Theotokos, beskutting van die mensdom,
u het die Kleed en Gordel van u onbevlekte liggaam
as ‘n magtige skans aan u stad geskenk,
nadat dit onverganklik gebly het vanweë u saadlose geboortegewing.
Want in u word die natuur en tyd vernuwe.
Daarom smeek ons u om die wêreld vrede te skenk
en ons siele groot barmhartigheid.
                                          3


Die Veranderlike vir die Mettediens

Ná die Eerste Psalmlesing, die volgende Kathisma – Toon 4

Vanweë die neerlegging van u eerwaardige kleed,
vier u volk vandag fees, o albesongene,
en roep innig tot u uit:
“Verheug u, o Maagd, die roem van Christene.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal bg. Vandag vier u volk fees, o albesongene…

Ná die Tweede Psalmlesing die volgende Kathisma – Toon 4

Vandag vier die wêreld
die eerwaardige neerlegging van u Kleed, o verhewene,
en met verlange roep hulle u toe:
“Verheug u, o Maagd, die hulp van gelowiges.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal bg. Vandag vier die wêreld…

Kathisma ná die Derde Ode van die Kanon (wat nog vertaal moet word)

Toon 4

Die strome wonders, o Theotokos,
wat uit u aleerwaardige reliekekis voortkom, soos uit Eden,
besproei die aangesig van die aarde
en giet genadegawes op die gelowiges wat u vereer.
Daarom besing ons u en met eerbied loof ons u
en dankbaar roep ons altyd uit:
“Verheug u, die enige hoop van hulle wat u besing.”

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Herhaal bg. Die strome wonders, o Theotokos…

Kontakion van die Hoogheilige Theotokos – Toon 4

O Reine wat deur God begenadig is,
U het u eerwaardige Kleed,
waarmee u u heilige liggaam bedek het,
                                           4


as bedekking van onverganklikheid
en heilige beskutting van die mensdom
aan al die gelowiges geskenk.
Ons vier die neerlegging daarvan met liefde
en roep met geloof uit:
“Verheug u, o Maagd, die roem van Christene.”

Ikos

Laat ons almal wat deur haar seun gered is,
die Theotokos Maria met geloof salig noem,
die reine, ware tabernakel van God die Woord,
die lewende wolk en Mannakruik,
en laat ons die eerwaardige Kleed omhels,
waarmee sy die Meester omvou het,
toe sy Hom wat vlees dra as kind gedra het,
Hy deur wie se vlees sterwelinge se natuur verhef is
tot ‘n lewe in die hoë en tot die Koninkryk.
Daarom verheug ons ons en roep ons met ‘n groot stem uit:
“Verheug u, o Maagd, die roem van Christene.”

Sinaksarion

Op die 2de van vandeesmaand vier ons die Gedagtenis van die neerlegging van die
kosbare Kleed van die Hoogheilige Theotokos in die Heilige reliekekis, te
Blachernae, tydens die bewind van Leo die Grote en Verina sy vrou.

Verse.        Die onderkleed van die Seun is vir die bevolkings wat deur Christus
              bewaar word,
              maar die Kleed van die Moeder is vir die stad wat deur Christus
              bewaar word.

              Op die 2de het hulle die Kleed van die Alreine in die reliekekis
              neergelê.

Op dieselfde dag die Gedagtenis aan die Stryd van die Martelaar Quintus,
en die gedagtenis van ons Vader onder die Heiliges Juvenelis, Aartsbiskop van
Jerusalem.

Deur hul heilige gebede, o God, ontferm U oor ons. Amen.

Eksapostilarion – Toon 3

U alleen het die natuur en die tyd vernuwe,
o Moeder van God.
Want u geboortegewing was ongeskonde
en ongeskonde is ook u Kleed,
waardeur u u stad beskut
en die septers van reggelowigheid versterk.             (2x)
                                           5


Lofpsalms – Toon 4

Die reliekekis wat u Kleed bevat, o Onbevlekte,
word daagliks as ‘n ark van heiliging vir u dienaars erken,
‘n gewyde verskansing, heerlikheid en roem,
en ‘n bron van genesing.
Waar ons vandag plegtig hier byeenkom,
besing ons u talle groot dade
en die see van u wonders.

Herhaal bg. Die reliekekis wat u Kleed bevat, o Onbevlekte…

Aanskou die luisterryke plek,
Aanskou die huis wat altyd vol lig is,
waarin die kosbare Kleed
van God se diensmaagd deur genade as skat bewaar is.
Kom, o mense, put verligting en versoening daaruit
en roep met ‘n dankbare hart uit:
“Ons wat deur u geboortegewing gered is,
loof u, Alheilige Maagd,”

Ons het die heilige neerlegging van u Kleed as fees bekom,
en ons verheug ons, o Meesteres,
dat u dit goed geag het dat dit vandag aan u stad gegee word
as ‘n heilige beskutting, ‘n onskendbare beskerming,
‘n kosbare gawe, ‘n onvervreembare rykdom van genesinge,
en ‘n rivier vol van die Gees se genadegawes.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 2

Laat ons die verstand en gees reinig
en saam met die Engele feesvier
en met vreugde die Dawidslied aanhef
vir die jong bruid van die Koning, Christus ons God,
en laat ons sê:
Staan op na u rusplek, Here, U en die ark van u heiligheid!
Want U het haar as behaaglike paleis getooi
en haar as erfenis aan u stad gegee, o Meester,
om dit deur u kragtige mag, deur haar smekinge,
te bewaar en te behoed van vyandige barbare.

Die Groot Doksologie en die res van die Mettediens
                                           6


Die Veranderlike vir die Goddelike Liturgie

Prokimenon – Toon 3. Die Loflied van die Theotokos (Lukas 1:46-48)

My siel maak die Here groot, en my gees is verheug in God, my Saligmaker.
Vers: Omdat Hy die nederige toestand van sy diensmaagd aangesien het;
       want kyk, van nou af sal al die geslagte my salig noem.

Die Lesing uit die Brief van Paulus aan die Hebreërs (9:1-7)

Broeders, so het dan die eerste verbond sowel verordeninge vir die erediens asook
sy aardse heiligdom gehad. Want die tabernakel is so ingerig: die eerste, waarin die
kandelaar was en die tafel en die toonbrode, wat die Heilige genoem word; en agter
die tweede voorhangsel die tabernakel wat genoem word die Allerheiligste, waarin 'n
goue wierookbak was en die ark van die verbond, rondom heeltemal met goud
oortrek, waarin die goue kruik met die manna was en die staf van Aäron wat gebloei
het, en die tafels van die verbond; en daarbo die gérubs van die heerlikheid wat die
versoendeksel oorskadu het, waaroor nie nou afsonderlik gespreek kan word nie. En
nadat hierdie dinge so ingerig was, het die priesters wel gedurig in die eerste
tabernakel ingegaan om die dienste te vervul, maar in die tweede die hoëpriester
alleen, een maal in die jaar, nie sonder bloed nie, wat hy offer vir homself en vir die
sondes van die volk uit onwetenheid begaan.

Halleluja (3x) – Toon 6

Hoor, o dogter, en kyk en neig u oor. (Ps. 44:11)
Vers: Die rykes van die volk sal smeekgebede voor u aangesig doen. (Ps.
      44:13)

Die Lesing uit die heilige Evangelie volgens Lukas. [1:39-49, 56]

In daardie dae het Maria opgestaan en haastig na die bergstreek gegaan, na 'n stad
van Juda; en sy het in die huis van Sagaría gekom en Elisabet gegroet. En toe
Elisabet die groet van Maria hoor, het die kindjie in haar skoot opgespring; en
Elisabet is vervul met die Heilige Gees en het met 'n groot stem uitgeroep en gesê:
Geseënd is jy onder vroue, en geseënd is die vrug van jou skoot! En wat het my
oorgekom dat die moeder van my Here na my toe kom? Want kyk, toe die geluid van
jou groet in my ore klink, het die kindjie in my skoot van vreugde opgespring. En
salig is sy wat geglo het, want die dinge wat deur die Here aan haar gesê is, sal
vervul word. En Maria het gesê: My siel maak die Here groot, en my gees is verheug
in God, my Saligmaker; omdat Hy die nederige toestand van sy diensmaagd
aangesien het, want kyk, van nou af sal al die geslagte my salig noem. Want Hy wat
magtig is, het groot dinge aan my gedoen, en heilig is sy naam. En Maria het by haar
omtrent drie maande gebly; en sy het teruggegaan na haar huis toe.

Kommunielied

Ek sal die beker van heil opneem en die naam van die Here aanroep. Halleluja. (Ps.
115:3)
7
