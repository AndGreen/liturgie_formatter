                                          1


Menaion September 4 Die H. Martelaar Wawilas, Biskop van Antochië en die H.
Profeet Moses
Die Veranderlike vir die Vesperdiens
Toon 6
Ná jy jou kleed in jou bloed gedoop het,
het jy die Allerheiligste binnegaan
as iemand wat self heilig geword het,
o glorieryke Wawilas,
en sekerlik geniet jy immer vergoddeliking,
daar jy met jou martelaarskap getooi is en daarmee straal,
en as ‘n engel bewys is deur die allerreinste deelname aan die Goddelike dinge
Daarom eer ons jou, wat waardig is om salig genoem te word,
en vier ons jou allerheilige fees.

Met yster geboei, o Regverdige alwyse Wawilas,
en met jou eerwaardige littekens as tooisel beklee
het jy sonder hindernis die weg afgelê wat na die hemelse stad lei,
waar jy as ‘n ware oorwinnaar,
‘n ongedeerde Martelaar en allerheilige bedienaar gekom het
en saam met die Engele die Goddelike lied suiwer sing:
“Heilig, heilig, heilig, eenwesenlike Drie-eenheid.”

O hiërarg, waar jy met die staf van kennis
aan die hoof van die redelike kudde staan,
het jy dit getrou met groen gras gevoed,
dit van wilde diere bewaar en God verbly
wat jou uit die hoogte as herder versorg.
Jy het Hom voor die allergoddeloses verkondig, o salige,
en jou verheug om jou as ‘n onskuldige lam te offer
saam met die onskuldige kinders
en saam met hulle is jy opgedra as ‘n geurige heeloffer,
o verhewe Wawilas.

Vir die Profeet Moses - Toon 4
In die stormwind het jy die vleeslose stormwind gesien
en in die duisternis die onstoflike duisternis, o Moses,
vir sover dit moontlik was om dit te bevat.
En toe jy soos God word,
het jy met ‘n verhewe heerlikheid
vir die vleeslike Israel as ‘n Wetgewer opgetree.
Maar ‘n aardse gees het nie die vermoë om die Goddelike te betree nie,
want genade word gegee aan hulle wat die waarlik onvatbare sien.

As ‘n allerregverdige priester, ‘n allermoedige bevelvoerder,
is jy bewys teenoor hom wat jou verbitter, o Moses,
toe jy die Egiptenaar gésel,
die Rooi See met jou staf verdeel
                                          2


en die misdadige, hoogmoedige Farao met sy strydwaens laat verdrink,
en die ondankbare Israel deur die woestyn lei en hul voed.

“Maak gou jou sandale los, Moses.
Mag die heilige plek waar jy staan
nie in jou as ‘n simbool van die dood rondgedra word nie.
Want in die braambos en vuur word op mistieke wyse
aan jou die wonderbare dinge van die Maagd,
die diensmaagd van God, geopenbaar,”
het Hy gesê wat op die berg Horeb met Moses gepraat het.

Eer aan die Vader en aan die Seun en aan die Heilige Gees.
Toon 6
Die Kerk het jou heilige worstelinge as ‘n vaste voetstuk bekom,
o salige Hiëromartelaar Wawilas.
Mag jy, en saam met jou die kinders wat met jou vir Christus geoffer is,
haar wat jou heldedade verkondig, verheerlik,
en onwankelbaar en onaantasbaar teen magtige wolwe bewaar.

Nou en altyd en tot in ewigheid. Amen.
Theotokion – Toon 6
Jy het nie ootmoed bekom nie, o onbekeerlike siel.
Waarom draal jy?
Die afsnyding van die dood kom nader
en die einde het soos ‘n dief verskyn.
Haas jou en val voor die Theotokos neer.

Of die Kruistheotokion (Op Dinsdag- en Donderdagaande)
Toe die al-onskuldige Theotokos
ons lewe aan die Kruishout sien hang,
het sy moederlik geweekla en uitgeroep:
“My Seun en my God,
red hulle wat U met liefde besing.”

Apostiga uit die Oktoig
Eer aan die Vader en aan die Seun en aan die Heilige Gees.
Toon 6
Waar jy voor die regterstoel van die tiran gestaan
en vir die ware geloof gestry het,
het jy uitgeroep:
“Kyk, ek en die kinders wat God my gegee het.”
Jy is saam met hulle in die hemele gekroon,
o Hiëromartelaar Wawilas,
en jy bid sonder ophou
dat ons siele van die strikke van die vyand verlos mag word.
                                          3




Nou en altyd en tot in ewigheid. Amen.
Theotokion – Toon 6
O al-onskuldige Maagd,
smeek die Koning en Skepper van die heelal wat u gebaar het,
om Hom oor my, u dienaar, te ontferm,
in die uur wanneer Hy die mensegeslag oordeel.

Of die Kruistheotokion (Op Dinsdag- en Donderdagaande)

Toe die reine Maagd, u Moeder, sien
hoe die allerwettelose volk U wederegtelik aan die Kruis vasslaan,
is sy innerlik deurboor, o Heiland,
soos Simeon vooraf gesê het.

Apolitikion van die Heilige Hiëromartelaar Wawilas – Toon 4

Jy het die Apostels se lewenswyse deelagtig geword
en 'n opvolger van hulle trone geword, o God-geïnspireerde;
jy het die manier van doen gevind
wat toegang gee tot die hoogtes van kontemplasie.
Daarom sny jy die woord van die waarheid reg aan,
en het jy in die geloof die stryd ten bloede gestry.
O Hiëromartelaar Wawilas,
bid tot Christus ons God
dat ons siele gered mag word.

Apolitikion van die H. Profeet Moses – Toon 2
Ons vier die gedagtenis van u Profeet Moses, o Heer,
en smeek U deur hom:
Red ons siele.


Die Veranderlike vir die Mettediens
Kathisma ná die Derde Ode van die Kanon (wat nog vertaal moet word)
Vir die Hiëromartelaar Wawilas - Toon 3

Gloeiend met die belydenis van geloof,
het jy die kettery van dwaling geblus,
deur die goddeloosheid van afgodery te veroordeel.
En ná jy ‘n heilige heeloffer geword het,
het jy die eindes van die aarde met wonderwerke bevogtig.
O Regverdige Vader, smeek Christus ons God
om ons sy groot barmhartigheid te skenk.

Eer aan die Vader en aan die Seun en aan die Heilige Gees.
                                           4


Vir die Heilige Profeet Moses- Toon 4

Ons, die gelowiges, erken en loof jou reggelowig
as die eerste van al die Profete,
want jy het eerste God gesien,
vir sover dit vir ‘n mens moontlik is om Hom te sien.

Nou en altyd en tot in ewigheid. Amen.
Theotokion – Toon 4

Ons, die gelowiges, noem die Theotokos salig,
die vurige hulp van hulle wat in nood verkeer,
ons beskerming en versoening by God,
deur wie ons van verganklikheid bevry is.

Of die Kruistheotokion (op Woensdag-en Vrydagoggende)
Toe u u Seun aan die Kruishout opgehang sien, o Alreine,
is u deur innige moederlike medelye verskeur
en het u jammerlik uitgeroep: “Wee my!
Hoe het U, my tydlose lig, ondergegaan?”

Kontakion van die Hiëromartelaar – Toon 8

Met trots verheerlik die Kerk jou vandag, o glorieryke,
as herout van reggelowigheid en grondslag van stryders.
Maar daar jy oor vrymoedigheid beskik,
smeek Christus dat hulle wat jou besing
in volkome vrede bewaar mag word, o swaarbeproefde.

Ikos
Van die wêreld vervreemd,
het jy duidelik die ydelheid van die wêreld besef,
die lyding van Christus nagevolg
en die liggaam se hartstogte gedood.
Jy het jou kruis opgeneem en as Martelaar jou Skepper gevolg.
Waar jy nou by Hom woon, smeek Hom ten behoewe van hulle
wat jou opreg vereer, o swaarbeproefde.

Sinaksarion
Op die 4de van vandeesmaand die gedagtenis aan die heilige Hiëromartelaar
Wawilas, biskop van Antiochië die grote, en saam met hom die drie Heilige kinders
wat deur die swaard vervolmaak is.
Verse.        Wawilas wat Christus self voorheen geoffer het,
              word met graagte vir Christus deur die swaard geoffer.

              Vir die kinders
                                          5


             Vir die groot Meester, God die Woord,
             haas die kinders hulle met ywer na die swaard.

             Op die vierde het die swaard die kinders sowel as Wawilas gedood.

Op dieselfde dag word die heilige Wawilas, wat ‘n leermeester in Antiochië was,
saam met vier-en-tagtig kinders wat onder sy sorg gestaan het, deur die swaard
vervolmaak.

Die heilige Profeet Moses word in vrede vervolmaak.

Op dieselfde dag die gedagtenis aan die heilige Hermione, een van die dogters van
die Apostel Philippus.

Die heilige Theotimos en Theodoulos wat deur hul beulamp tot geloof gekom het,
word deur vuur vervolmaak.

Op dieselfde dag die gedagtenis aan die heilige Martelare Kenturion, Theodoros,
Amianos en Julianos wat van die dorpie Kandavle afkomstig was.

Op dieselfde dag die gedagtenis aan die heilige Martelare Petronius, Charitina,
Sarbelus, Thathuel en Wewaia.

Op dieselfde dag die gedagtenis aan die 3628 Martelare van Nikomedia.

Deur hul heilige gebede, o God, ontferm U oor ons.

Eksapostilarion - Toon 3

Jy is as God se priester en offer geopenbaar, o Wawilas,
wat die bloedlose offer bring en met jou eie bloed geoffer word,
saam met die drie volmaakte kinders.
Soos vir hulle, loof ons jou.

Theotokion – Toon 3

O Maagd, werp hulle wat nie u ikoon
en dié van u Seun en God met opregte geloof kus nie
as goddeloses neer
en lewer hulle oor aan die plek van straf.

Die res van die Mettediens soos gewoonlik en die Wegsending
