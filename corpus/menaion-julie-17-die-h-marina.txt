                                        1


Menaion Julie 17 – Die H. Grootmartelares Marina

Die Veranderlike by die Vesperdiens

By “Heer, ek het U aangeroep…” sing ons die volgende stigiere, en herhaal elkeen.

Toon 8

O die sonderlinge wonder!
‘n Tenger, al-onskuldige dogter
het die verhewe hoogmoed tot teen die grond verneder
en die sluheid oorwin
van hom wat sê dat hy die aarde en see uitwis.
O die krag van die kruis en genade
wat duidelik al ons swakheid sterk gemaak het.

O glorieryke Martelares Marina,
wat tereg in die hemelse wonings gaan woon het
saam met die rangordes van maagde en leërs van Martelare,
red deur jou gebede
hulle wat getrou jou gedagtenis vier
en met geloof tot jou beskutting nader
en vra God om vergifnis van oortredinge,
verlossing en groot barmhartigheid.

Alglorieryke Martelares Marina,
nóg die vuur van folteringe,
nóg die genieting van weelde,
nóg bekoorlikhede van die wêreld,
nóg die plesier van die jeug
het jou van die liefde vir Christus geskei,
daar jy verlang het om jou eerbiedwaardige bruidegom se skoonheid
wat alle begrip te bowe gaan, te bekom.
En jy is dit ook waardig geag, o Godgeseënde.

Eer aan die Vader en aan die Seun en aan die Heilige Gees.

Doxastikon – Toon 2

Laat ons met ‘n stem van vreugde en gesange van gejubel
die martelares Marina besing.
Want sy het die dwaling van die afgode tot op die grond neergehaal
en die vyandige teenstander dapper met haar voete vertrap.
Vervolmaak vlieg sy op na die hemele, met haar hoof omkrans,
en roep sy uit:
“Ek verlang na U, my bruidegom,
en met my liefdesverlange
het ek my vlees om U ontwil aan die vuur oorgelewer;
daarom sal ek nou in u ewige wonings bly,
waar die blyplek is van hulle wat hul verheug.”
                                         2



Nou en altyd en tot in ewigheid. Amen.

Theotokion – Toon.2

Op u stel ek al my hoop, Moeder van God,
beskerm my onder u hoede.

Litie

Toon 1

Op die vaste rots van die belydenis van Christus gevestig,
o albesonge Marina,
het jy die moorddadige vyand in die afgrond laat wegsink
en op waardige wyse die oorwinningskrans ontvang.

In jou verlange na Christus,
het jy die wêreld versaak,
o glorieryke aleerwaardige Marina,
en is jy by die hemelse rangordes getel,
waar jy vir ons om groot barmhartigheid vra.

Toon 2

Soos ‘n albasterfles met salf, o bewonderenswaardige,
seëvierende, onoorwinlike Martelares Marina,
het jy jou bloed aan Christus jou bruidegom opgedra,
en in ruil daarvoor ‘n onverganklike kroon van Hom ontvang.
En dus het jy die aartsbose vyand onder jou skone voete vertrap
deur die aanroeping van die verlossende naam van Christus die Heiland.
Daarom is jy die hemelse bruidsvertrekke waardig geag,
as veelstrydende maagd en martelaar van Christus.

Toon 4

Ons verheerlik u groot goedhartigheid en goedheid
wat aan ons bewys is, o Christus,
want ook vroue het deur die krag van u Kruis, o Mensliewende,
die dwaling van afgodswaansin vernietig.
Hulle het die tiran nie gevrees nie,
die bedrieër vertrap,
die krag ontvang om agter U aan te gaan
en hulle na die geur van u salf gehaas,
terwyl hulle vir ons siele bid.

Eer aan die Vader en aan die Seun en aan die Heilige Gees.

Toon 5
                                          3


Deur jou maagdelike skoonheid bekoor,
het Christus, die Koning van die heerlikheid,
jou as ‘n al-onskuldige bruid aan Homself verbind,
in ‘n reine verbintenis.
Volgens sy wil het Hy krag aan jou skoonheid toegevoeg,
jou onoorwinlik teen vyande en die hartstogte gemaak,
standvastig in bittere mishandeling en die hefstigste folteringe,
jou met ‘n dubbele kroon omkrans
en aan sy regterhand laat staan
soos ‘n koningin in ‘n veelkleurige gewaad.
Smeek Hom, o albesonge Maagd en Martelares Marina,
dat heil, lewe en groot barmhartigheid jou lofsangers gegee mag word.

Nou en altyd en tot in ewigheid. Amen.

Theotokion

Ons, die gelowiges, noem u salig, o Maagd Theotokos,
en verheerlik u tereg as onwankelbare stad,
ondeurdringbare vesting,
onverbreekbare beskerming
en toevlug van ons siele.

Apostiga – Toon 2

Kom, julle liefhebbers van die martelare,
laat ons getrou die Martelares Marina, die bruid van Christus, vereer,
wat standvastig vir die Meester van almal gestry het.
Want ná sy haar liggaam met die kleed van maagdelikheid getooi het,
het sy daaraan die bloed van haar eerwaardige martelaarskap,
soos ‘n goue weefsel, toegevoeg,
en, met dubbele kroon versier,
staan sy nou by Hom wat as oorwinnaar gekroon is.

Vers. Wonderbaar is God in sy heiliges, die God van Israel.

Groot is is jou oorwinning,
waarlik groot en allervoortreflik jou prys.
Want met ‘n natuur wat maklik verskrik en verneder word,
het jy, Marina, waarlik die onsigbare draak vernietig,
die groot berg, die baie listige gees,
en ná jy hom soos ‘n doodgewone mossie vertrap het,
dans jy nou saam met die Engele,
o bewonderenswaardige.

Vers. Ek het geduldig op die Here gewag en Hy het aan my gedink. En Hy het my
      gebed verhoor

Jy is waarlik as die Bruid van die Woord
wat op aarde verskyn het, bewys, o Marina,
                                         4


stralend met die skoonheid van God-geïnspireerde dade,
jy wat die gewas van goddeloosheid laat verwelk.
Daarom eer ons jou alheilige gedagtenis
en omhels ons jou relikwieëkis,
omdat ons die gawe van genesing daaruit ontvang.

Eer aan die Vader en aan die Seun en aan die Heilige Gees.

Doksastikon – Toon 6

Aan die regterhand van die Verlosser het die Maagd gestaan,
die oorwinnaar en Martelares,
deur haar deugde met onoorwinlikheid beklee,
getooi met die olie van reinheid
en die bloed van haar worstelstryd,
en terwyl sy haar fakkel vashou,
roep sy met blydskap tot Hom:
“Ek het my na die geur van u salf gehaas, o Christus God,
omdat ek met liefde vir U verwond is.
Verwyder my nie van U nie, o hemelse Bruidegom.”
Deur haar smekinge, o Almagtige Heiland,
laat u deernis op ons neerdaal.”

Nou en altyd en tot in ewigheid. Amen.

Theotokion

O Theotokos, u is die ware wynstok
wat met die vrug van die lewe gebloei het.
Ons smeek u, o Meesteres,
bid saam met die Apostels en al die heiliges
dat ons siele ontferming mag ontvang.

Apolitikion –Toon 4

O Jesus, u lam roep met 'n groot stem:
My bruidegom, ek verlang na U, en soekend na U, stry ek.
En ek word saam met U gekruisig en saam met U begrawe in u doop.
En ek ly om u ontwil, om saam met U te heers,
en ek sterwe vir U, sodat ek in U mag lewe.
Maar as 'n vlekkelose offer, aanvaar haar wat met verlange vir U geoffer word.
Red ons siele deur haar gebede, daar U barmhartig is.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion – Toon 4

Die van ewigheid verborge en aan die Engele onbekende Misterie,
het deur u aan die aardbewoners openbaar geword, o Theotokos.
                                          5


In onvermengde eenheid het God vlees geword,
en het Hy vir ons vrywillig die Kruis aanvaar.
Daardeur het Hy die Eersgeskapene weer opgewek,
en ons siele uit die dood verlos.

Die Veranderlike vir die Mettediens

Kathisma ná die Derde Ode van die Kanons (wat nog vertaal moet word)

Toon 4

Ons, die gelowiges, loof jou, o Marina,
martelares van Christus,
omdat jy deur die krag van die Kruis
die heersugtige vyand op edelmoedige wyse
onder jou voete vertrap het,
en die voorbeeld van geloofsmoed vir ons geword het
wat op alle mag van die vyand trap.
En jy het ‘n kroon vanuit die hemel vir jou hoof ontvang, o besongene.
Smeek Christus dat almal wat jou gedagtenis vier, gered mag word.

Eer aan die Vader en aan die Seun en aan die Heilige Gees, nou en altyd en tot in
ewigheid. Amen.

Theotokion

By u ontvangenis sonder saad, o Theotokos,
is Josef met verwondering vervul
toe hy dit wat bo die natuur is, sien,
en hy het gedink aan die dou op die vlies,
die braambos wat nie deur die vuur verbrand is nie,
en Aaron se staf wat gebloei het;
en u Verloofde en beskermer het getuig en tot die priesters uitgeroep:
“‘n Maagd baar ‘n kind, en na die geboorte bly sy steeds ‘n maagd.”

Kontakion - Toon 3

O Maagd Marina,
getooi met die sierade van maagdelikheid,
gekroon met die littekens van martelaarskap,
besprinkel met die bloed van stryd,
en verlig met die wonders van genesinge,
het jy, o Martelares, op vrome wyse
die oorwinningspryse van jou stryd ontvang.

Ikos

Van kleins af brandend met hartsverlange na Christus, die Bruidegom, o
eerwaardige Maagd en Martelares, het jy jou soos ‘n hert gehaas na immervloeiende
fonteine, en ná jy jou deur jou stryd bewaar het, het jy as roemvolle bruid die waarlik
                                          6


onverganklike bruidsvertrek van jou Skepper bereik, veelkleurig uitgerus,
kroondraend, ‘n lampdraende oorwinnaar, goedversorg, daar jy die onverganklike
bruidsaal verkry het, en soos goud, die oorwinningspryse van jou stryd ontvang het.

Sinaksarion

Op die 17de van vandeesmaand, die Gedagtenis aan die Heilige Grootmartelares
Marina.

Verse.        Die hand van die beul tref jou met die swaard, Marina.
              Die hand van die Here kroon jou met Goddelike genade.
              Op die sewentiende is Marina onthoof.

Die Gedagtenis aan die die heilige martelare Speratus en Veroniki.

Deur hul heilige gebede, o God, ontferm U oor ons. Amen.


Eksapostilarion – Toon 3

O Marina, Martelaar van die Heer,
en skone maagdelike bruid,
red jou volk en stad,
en smeek God dat ons almal verlos mag word
van ondergang, toorn en gevare.

Theotokion

U is 'n goudgeweefde toring,
en u is 'n stad met twaalf mure,
die sonbestraalde setel,
die troon van die allerkoning;
o onbegryplike wonder,
hoe bied u melk aan die Meester?

Die Lofpsalms – Toon 4

O alglorieryke oorwinnaar, albesonge Marina,
moedig het jy uit jou eie gegaan
om die baie pynlike folteringe te verduur.
Jy het die Grieke se heiligdomme tot stof verlaag,
die heersugtige vyand wat gespog het
dat hy sy troon bo die sterre sal plaas, beskaam,
en die volkere verlig.

O alglorieryke oorwinnaar, albesonge Marina,
moedig het jy uit jou eie gegaan
om die baie pynlike folteringe te verduur.
Jy het die Grieke se heiligdomme tot stof verlaag,
die heersugtige vyand wat gespog het
                                          7


dat hy sy troon bo die sterre sal plaas, beskaam,
en die volkere verlig.

Deur die Kruis, o glorieryke Martelares,
het jy die aartsbose draak gedood
wat destyds vir Eva deur haar oortreding ontbloot het,
nadat jy hom vroom deur jou eerwaardige stryd geboei het,
omdat jy oor Christus se krag beskik.
Smeek Hom dat hulle wat jou immereerwaardige gedagtenis met geloof vier,
van ondergang en gevare verlos mag word.

Soos ‘n kosbare bruidskat, o glorieryke oorwinnaar,
het jy ‘n heilige menigte na die Bruidegom gebring,
wat tot geloof gekom het
deur die wonders wat jy deur geloof verrig het.
toe jy as verhewe bo strawwe, verterende vuur en folterbanke bewys is
deur Christus wat deur ‘n Goddelike werking
jou die oorwinning vanuit die hemel geskenk het, o Maagd.

Eer aan die Vader en aan die Seun en aan die Heilige Gees,

Toon 6

Deur op die weg van ‘n stryder te gaan,
o aleerwaardige Marina,
het jy die raad van jou voorvaders ontvlug,
en soos ‘n lampdraende, wyse maagd
het jy die voorhowe van jou Heer binnegegaan,
terwyl jy as ‘n dapper martelares die gawe ontvang het
om alle siektes uit mense te verdryf.
Maar bevry ook ons wat jou besing van sielesmarte,
deur jou smekinge by God.

Nou en altyd en tot in ewigheid. Amen.

Theotokion

O Theotokos, u is die ware wynstok
wat met die vrug van die lewe gebloei het.
Ons smeek u, o Meesteres,
bid saam met die Apostels en al die heiliges
dat ons siele ontferming mag ontvang.

Die Groot Doksologie en die res van die mettediens.
