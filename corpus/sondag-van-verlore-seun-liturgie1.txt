                                        1


Die Veranderlike vir Goddelike Liturgie van die H. Joh. Chrysostomos vir
die Sondag van die Verlore Seun

Die Gewone Antifone vir Sondag

Die Opstandingsapolitikion in die Toon van die Week

Die Apolitikion van die Kerk

Kontakion van die Verlore Seun - Toon 3

Onbesonne het ek van u heerlikheid weggeloop, o Vader,
en op slegte dinge het ek die rykdom wat U my gegee het verkwis.
Daarom roep ek met die stem van die Verlore Seun:
Teen U het ek gesondig, barmhartige Vader;
neem my aan, noudat ek berou het,
en maak my tot een van u huurlinge.

Prokimenon Toon 1 (Ps. 32)

Laat u barmhartigheid oor ons wees, Here, soos ons ons vertroue gestel het
in U.
O regverdiges, jubel in die Here! 'n Loflied betaam die opregtes.

Die Lesing uit die Eerste Brief van Paulus aan die Korinthiërs (6:12-20)

Broeders, alles is my geoorloof, maar nie alles is nuttig nie; alles is my
geoorloof, maar ek sal my nie deur iets laat oorheers nie. Die voedsel is vir
die maag, en die maag is vir die voedsel, maar God sal die een sowel as die
ander tot niet maak. En die liggaam is nie vir hoerery nie, maar vir die Here;
en die Here vir die liggaam. En God het ook die Here opgewek en sal ons
opwek deur Sy krag. Weet julle nie dat julle liggame lede van Christus is nie?
Sal ek dan die lede van Christus neem en dit lede van 'n hoer maak? Nee,
stellig nie! Of weet julle nie dat hy wat 'n hoer aanhang, met haar een liggaam
is nie? Want die twee, sê Hy, sal een vlees wees. Maar wie die Here aanhang,
is een gees met Hom. Vlug vir die hoerery. Enige sonde wat 'n mens doen, is
buite die liggaam; maar wie hoerery bedryf, sondig teen sy eie liggaam. Of
weet julle nie dat julle liggaam 'n tempel is van die Heilige Gees wat in julle is,
wat julle van God het, en dat julle nie aan julself behoort nie? Want julle is
duur gekoop. Verheerlik God dan in julle liggaam en in julle gees wat aan God
behoort.

Halleluja (3x) - Toon 1 (Ps. 17)

Dit is God wat my die wraak gee en volke aan my onderwerp het.
Hy maak die verlossinge van sy koning groot en bewys goedertierenheid aan
sy Gesalfde, aan Dawid en sy nageslag tot in ewigheid.

Die Lesing uit die Heilige Evangelie volgens Lukas (15:11-32)
                                       2


Die Here het hierdie gelykenis vertel: 'n Man het twee seuns gehad. En die
jongste van hulle het vir sy vader gesê: Vader, gee my die deel van die
eiendom wat my toekom. En hy het die goed tussen hulle verdeel. En nie baie
dae daarna nie het die jongste seun alles bymekaargemaak en weggereis na
'n ver land, en daar het hy sy eiendom verkwis deur losbandig te lewe. En toe
hy alles deurgebring het, kom daar 'n swaar hongersnood in daardie land, en
hy het begin gebrek ly. Toe het hy hom by een van die burgers van daardie
land gaan voeg. En dié het hom in sy veld gestuur om varke op te pas. En hy
het verlang om sy maag te vul met die peule wat die varke eet, en niemand
het dit aan hom gegee nie. Maar hy het tot homself gekom en gesê: Hoe baie
huurlinge van my vader het oorvloed van brood, en ek vergaan van honger!
Ek sal opstaan en na my vader gaan en ek sal vir hom sê: Vader ek het
gesondig teen die hemel en voor u, en ek is nie meer werd om u seun
genoem te word nie; maak my soos een van u huurlinge. En hy het opgestaan
en na sy vader gegaan. En toe hy nog ver weg was, het sy vader hom gesien
en innig jammer vir hom gevoel en gehardloop en hom omhels en hartlik
gesoen. En die seun sê vir hom: Vader, ek het gesondig teen die hemel en
voor u en ek is nie meer werd om u seun genoem te word nie. Maar die vader
sê vir die diensknegte; Bring die beste kleed en trek hom dit aan, en gee 'n
ring vir sy hand en skoene vir sy voete. En bring die vetgemaakte kalf en slag
dit, en laat ons eet en vrolik wees. Want hierdie seun van my was dood en het
weer lewendig geword; en hy was verlore en is gevind. En hulle het begin
vrolik word. En sy oudste seun was in die veld, en terwyl hy al nader aan die
huis kom, hoor hy musiek en beurtsange. En hy roep een van die diensknegte
na hom toe en vra wat dit beteken. Dié sê toe vir hom: U broer het gekom, en
u vader het die vetgemaakte kalf geslag, omdat hy hom gesond teruggekry
het. En hy het kwaad geword en wou nie binnegaan nie. Sy vader gaan toe uit
en smeek hom. Maar hy antwoord en sê vir sy vader: Kyk, ek dien u so baie
jare en ek het nooit u gebod oortree nie, en vir my het u nooit 'n bokkie gegee,
sodat ek saam met my vriende vrolik kon wees nie. Maar toe hierdie seun van
u kom, wat u goed met hoere deurgebring het, het u vir hom die vetgemaakte
kalf geslag. Toe sê hy vir hom: Kind, jy is altyd by my, en al wat myne is, is
joue. Ons moet tog vrolik wees, want hierdie broer van jou was dood en het
weer lewendig geword, en hy was verlore en is gevind.

Dit is waarlik gepas…(soos gewoonlik)

Kommunielied: Loof die Here…(soos gewoonlik)
